<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋宮第五</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋宮第五</h1><hr/></div>
<p class="jianshu"><span class="yinwen">疏</span>「釋宮第五」。○釋曰：<span class="shu-ming">易·繫辭</span>云：「王古穴居而野處，後世聖人易之以宮室，上棟下宇，以待風雨，蓋取諸<span class="shu-ming">大壯</span>。」此其始也。<span class="shu-ming">白虎通</span>云：「黃帝作宮室。」<span class="shu-ming">世本</span>曰：「禹作宮室，其台榭樓閣之異，門墉行步之名，皆自於宮。」故以「釋宮」總之也。</p>
<p class="em2" id="p0"><a class="gg-link" href="#p0" onclick="return changeColor(this);"></a>宮謂之室，室謂之宮。<span class="jiazhu">皆所以通古今之異語，明同實而兩名。</span><span class="jianshu"><span class="yinwen">疏</span>「宮謂」至「之宮」。○釋曰：別二名也。郭云：「皆所以通古今之異語，明同實而兩名。」<span class="shu-ming">釋名</span>云：「宮，穹也，言屋見於垣上穹崇然也。室，實也。言人物實滿於其中也。」是所從言之異耳。<span class="shu-ming">詩</span>云：「作于楚宮。」又曰：「入此室處。」是也。古者貴賤所居皆得稱宮。故<span class="shu-ming">禮記</span>曰：「由士命以上，父子皆異宮。」又<span class="shu-ming">喪服傳</span>繼父爲其妻前夫之子築宮廟。是士庶人皆有宮稱也。至秦漢以來，乃定爲至尊所居之稱。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>牖戶之間謂之扆，<span class="jiazhu">窗東戶西也。<span class="shu-ming">禮</span>云斧扆者，以其所在處名之。</span>其內謂之家。<span class="jiazhu">今人稱家，義出於此。扆，倚。</span><span class="jianshu"><span class="yinwen">疏</span>「牖戶」至「之家」。○釋曰：牖者，戶西窗也。此牖東戶西爲牖戶之間，其處名扆。云「其內」者，其扆內也。自此扆內即謂之家。<span class="shu-ming">說文</span>云：「家，居也。」<span class="shu-ming">禮記</span>云：「已受命，君言不宿於家。」郭云：「今人稱家，義出於此。」言其稱家之義，本出於此也。</span><span class="jianshu">○注「<span class="shu-ming">禮</span>云」至「名之」。○釋曰：云「<span class="shu-ming">禮</span>云斧扆」者，案<span class="shu-ming">覲禮</span>云：「天子設斧依於戶牖之間，左右几。」鄭注云：「依，如今綈素屏風也。有繡斧文，所以示威也。斧謂之黼。」是也。云「以其所在處名之」者，言本牖戶之間名扆。覲禮天子設屏風之扆於牖戶之間，因名此屏風爲扆。是以其在扆處，即名之曰扆也。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>東西牆謂之序。<span class="jiazhu">所以序別內外。</span><span class="jianshu"><span class="yinwen">疏</span>「東西牆謂之序」。○釋曰：「此謂室前堂上、東廂西廂之牆也。所以次序分別內外親疏，故謂之序也。<span class="shu-ming">尚書·顧命</span>云「西序東鄉，敷重厎席」、「東序西鄉，敷重豐席」及<span class="shu-ming">禮經</span>每云「東序西序」者，皆謂此也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>西南隅謂之奧，<span class="jiazhu">室中隱奧之處。</span>西北隅謂之屋漏，<span class="jiazhu"><span class="shu-ming">詩</span>曰：「尚不愧於屋漏。」其義未詳。</span>東北隅謂之宧，<span class="jiazhu">宧見<span class="shu-ming">禮</span>，亦未詳。</span>東南隅謂之窔。<span class="jiazhu"><span class="shu-ming">禮</span>曰：「埽室聚窔。」亦隱暗。宧，音夷。窔，音要。</span><span class="jianshu"><span class="yinwen">疏</span>「西南」至「之窔」。○釋曰：此別宮中四隅之異名也。云奧者，孫炎云：「室中隱奧之處也。」古者爲室，戶不當中而近東，則西南隅最爲深隱，故謂之奧。而祭祀及尊者常處焉。<span class="shu-ming">曲禮</span>云：「凡爲人子者，居不主奧。」是也。西北隅名屋漏，東北隅名宧，東南隅名窔，窔亦隱暗之義也，與奧相類。故郭云亦也。</span><span class="jianshu">○注「<span class="shu-ming">詩</span>曰」至「未詳」。○釋曰：云「<span class="shu-ming">詩</span>曰：尚不愧於屋漏」者，<span class="shu-ming">大雅·抑</span>篇文也。鄭箋云：「尚無肅敬之心，不慚愧於屋漏，有神見人之爲也。屋，小帳也。漏，隱也。禮：祭於奧，既畢，改設饌於西北隅，而厞隱之處，此祭之末也。」孫炎云：「屋漏者，當室之白，日光所漏入。」郭云「其義未詳」者，以孫、鄭之說皆無所據，故不取也。</span><span class="jianshu">○注「宧見<span class="shu-ming">禮</span>，亦未詳」。○釋曰：李巡云：「東北者，陽始起，育養萬物，故曰宧。宧，養也。」<span class="shu-ming">說文</span>亦云。郭云「亦未詳」者，以頤養之字作頤，又室中四隅無取陰陽之義。與屋漏意同，故云「亦未詳」也。</span><span class="jianshu">○注「<span class="shu-ming">禮</span>曰：埽室聚窔」。○釋曰：<span class="shu-ming">既夕記</span>云：「朔月，童子執帚卻之，左手奉之，從散者而入。比奠，舉席，埽室，聚諸窔，布席如初。卒奠，埽者執帚，垂末內鬣，從執燭者而東。」是其事也。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>柣謂之閾。<span class="jiazhu">閾，門限。</span>棖謂之楔。<span class="jiazhu">門兩旁木。</span>楣謂之梁。<span class="jiazhu">門戶上橫樑。</span>樞謂之椳。<span class="jiazhu">門戶扉樞。</span>樞達北方謂之落時。<span class="jiazhu">門持樞者，或達北檼以爲固也。</span>落時謂之戺<span class="jiazhu">道二名也。○柣，干結切。閾，域。楔，古黠切。樞，昌朱切。椳，於回切。戺音士。</span><span class="jianshu"><span class="yinwen">疏</span>「柣謂」至「之戺」。○釋曰：此別門戶上下及兩旁之木名也。柣者，孫炎云：「門限也。」經傳諸注皆以閾爲門限，謂門下橫木爲內外之限也。俗謂之地柣，一名閾。<span class="shu-ming">曲禮</span>云：「不履閾。」是也。棖者，門兩旁長木，一名楔。李巡曰：「棖謂梱上兩旁木。」<span class="shu-ming">禮記·玉藻</span>云：「君入門，士介拂棖。」鄭注云：「棖，門楔也。」楣，即梁也。呂伯雍云：「門樞之橫樑也。」郭云：「門戶上橫樑。」<span class="shu-ming">鄉射記</span>云：「堂則物當楣。」是也。樞者門扉，開闔之所由也，一名椳。<span class="shu-ming">易</span>曰：「樞機之發。」是也。其持樞之木或達北檼以爲牢固者，名落時，檼即棟也。落時又名戺。是持樞一木有此二名也。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>垝謂之坫。<span class="jiazhu">在堂隅。坫，也。</span>牆謂之墉。<span class="jiazhu"><span class="shu-ming">書</span>曰：「既勤垣墉。」</span>鏝謂之杇。<span class="jiazhu">泥鏝。</span>椹謂之榩。<span class="jiazhu">斫木櫍也。</span>地謂之黝。<span class="jiazhu">黑飾地也。</span>牆謂之堊。<span class="jiazhu">白飾牆也。○垝，古委反。杇，烏。椹，砧。榩，虔。黝，於糾反。堊，於故反。</span><span class="jianshu"><span class="yinwen">疏</span>「垝謂」至「之堊」。○釋曰：此別宮室垣墉及修飾之名也。坫者，堂角也，一名垝。牆者，室之防也，一名墉。李巡曰：「謂垣牆也。」<span class="shu-ming">郊特牲</span>曰：「君南鄉於北墉下。」注云：「社內北牆。」是也。亦爲城。<span class="shu-ming">王制注</span>云：「小城曰附庸。」<span class="shu-ming">大雅·皇矣</span>云：「以伐崇墉。」義得兩通也。鏝者，泥鏝也，一名杇，塗工之作具也。<span class="shu-ming">論語</span>曰：「糞土之牆不可杇。」是也。椹者，斫木所用以藉者之木名也，一名榩。孫炎云：「斫木質也。」<span class="shu-ming">詩·商頌</span>云：「方斫是虔。」是也。又名櫍。<span class="shu-ming">榖梁傳</span>曰：「裘纏櫍以爲臬。」是也。以黑飾地謂之黝，以白飾牆謂之堊。<span class="shu-ming">周禮·守祧職</span>云：「其祧則守祧黝堊之。」是也。</span><span class="jianshu">○注「在堂隅，坫，也」。○釋曰：坫名見於經傳者有三：案<span class="shu-ming">禮記·明堂位</span>云：「反坫，出尊，崇坫亢圭。」及<span class="shu-ming">論語</span>：「邦君爲兩君之好，有反坫。」此三者，在兩楹之間，以土爲之，非此經所謂也。案<span class="shu-ming">既夕記</span>云：「設棜於於東堂下，南順，齊於坫。」<span class="shu-ming">士冠禮</span>云：「爵弁、皮弁、緇布冠各一，執以待于西坫南。」則此經所謂也。鄭注云：「坫在堂角。」然則堂之東南角爲東坫，西南角爲西坫。故郭云：「在堂隅。坫，也。」則端也，言坫是堂角端也。</span><span class="jianshu">○注「<span class="shu-ming">書</span>曰：既勤垣墉」。○釋曰：此<span class="shu-ming">周書·梓材</span>篇文也。案彼云：「若作室家，既勤垣墉，惟其塗暨茨。」孔<span class="shu-ming">傳</span>云：「如人爲室家，已勤立垣墉，惟其當塗暨茨蓋之。」此喻教化也。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>樴謂之杙。<span class="jiazhu">橜也。</span>在牆者謂之楎，<span class="jiazhu"><span class="shu-ming">禮記</span>曰：「不敢縣於夫之楎箷。」</span>在地者謂之臬。<span class="jiazhu">即門橜也。</span>大者謂之栱，長者謂之閣。<span class="jiazhu">別杙所在長短之名。○樴，徒得反。杙，亦。楎，暉。臬，魚列反。</span><span class="jianshu"><span class="yinwen">疏</span>「樴謂」至「之閣」。○釋曰：此別杙所在長短之名也。杙即橜也，一名樴。置杙在牆者，名楎。在地及門中者，名臬。<span class="shu-ming">玉藻</span>云：「公事自闑西，私事自闑東。」是也。大者名栱，長者名閣也。</span><span class="jianshu">○注「<span class="shu-ming">禮記</span>曰：不敢縣於夫之楎箷」。○釋曰：此<span class="shu-ming">內則</span>文也。鄭注云：「竿謂之箷。楎，杙也。」</span></p>
<p class="em2" id="p7"><a class="gg-link" href="#p7" onclick="return changeColor(this);"></a>闍謂之台，<span class="jiazhu">積土四方。</span>有木者謂之榭。<span class="jiazhu">臺上起屋。○闍，都。</span><span class="jianshu"><span class="yinwen">疏</span>「闍謂」至「之榭」。○釋曰：別台、榭之制也。積土四方而高者名台，即下云「四方而高者」也，一名闍。李巡云：「積土爲之，所以觀望。」<span class="shu-ming">詩</span>云：「出其闉闍。」彼以闍爲城台，於此臺上有木起屋者名榭。<span class="shu-ming">月令·仲夏</span>云：「可以處台榭。」謂此也。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>雞棲於弋爲榤，鑿垣而棲爲塒。<span class="jiazhu">今寒鄉穿牆棲雞，皆見<span class="shu-ming">詩</span>。○榤，音竭。垣，音袁。塒，音時。</span><span class="jianshu"><span class="yinwen">疏</span>「雞棲」至「爲塒」。○釋曰：李巡曰：「別雞所棲之名也。弋，橜也。鑿牆爲雞作棲曰塒。」</span><span class="jianshu">○注「今寒」至「見<span class="shu-ming">詩</span>」。○釋曰：云「今寒鄉穿牆棲雞」者，謂苦寒之鄉也，避寒，故穿牆以棲雞。云「皆見<span class="shu-ming">詩</span>」者，案<span class="shu-ming">王風·君子于役</span>云：「雞棲於塒。」又曰：「雞棲於桀。」是也。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>植謂之傳，傳謂之突。<span class="jiazhu">戶持鎖植也。見<span class="shu-ming">埤蒼</span>。</span><span class="jianshu"><span class="yinwen">疏</span>「植謂」至「之突」。○釋曰：植謂戶之維持鎖者也。植木爲之，因名云。又名傳，又名突也。文見<span class="shu-ming">埤蒼</span>。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>杗廇謂之梁。<span class="jiazhu">屋大樑也。</span>其上楹謂之棁。<span class="jiazhu">侏儒柱也。</span>閞謂之槉，<span class="jiazhu">柱上欂也。亦名枅，又曰㭼。</span>栭謂之楶，<span class="jiazhu">即櫨也。</span>棟謂之桴，<span class="jiazhu">屋檼。</span>桷謂之榱。<span class="jiazhu">屋椽。</span>桷直而遂謂之閱，<span class="jiazhu">謂五架屋際椽正相當。</span>直不受簷謂之交。<span class="jiazhu">謂五架屋際椽不直上簷，交於檼上。</span>簷謂之樀。<span class="jiazhu">屋梠。○杗，音亡。廇，力又反。棁，音拙。閞，音卞。槉，音疾。楶，音節。桴，音浮。榱，音衰。簷，音簷。樀，音滴。</span><span class="jianshu"><span class="yinwen">疏</span>「杗廇」至「之樀」。○釋曰：此別樑柱棟榱之名也。梁即屋大樑也，一名杗。廇，楹柱也。其梁上短柱名棁。<span class="shu-ming">禮器</span>云「藻棁」者，謂畫梁上柱爲藻文也。一名侏儒柱，以其短小故也。閞者，柱上木名也。又謂之槉，又名欂，亦名枅。<span class="shu-ming">字林</span>云：「枅，柱上方木。」是也。又曰㭼，是一物五名也。栭，一名楶，即櫨也，皆謂斗栱也。<span class="shu-ming">禮器</span>云「管仲山節」者，謂刻柱頭爲斗栱形如山也。棟，屋檼也。一名桴，今屋脊也。<span class="shu-ming">易</span>曰：「棟隆吉。」是也。桷，屋椽也，一名榱。呂沈云：「齊魯名桷，周人名榱。」<span class="shu-ming">易</span>曰：「鴻漸於木，或得其桷。」<span class="shu-ming">左傳</span>子產曰：「棟折榱崩，僑將壓焉。」是也。屋椽長直而遂達五架屋際者，名閱。郭云：「謂五架屋際椽正相當。」若其椽直不上於簷者名交，言相交於檼上也。郭云：「謂五架屋際椽不直上簷，交於檼上。」屋簷，一名樀，一名屋梠，又名宇，皆屋之四垂也。故<span class="shu-ming">士喪禮</span>曰：「爲銘置於宇西階上。」鄭注云：「宇，梠。」是也。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>容謂之防。<span class="jiazhu">形如今床頭小曲屏風，唱射者所以自防隱。見<span class="shu-ming">周禮</span>。</span><span class="jianshu"><span class="yinwen">疏</span>「容謂之防」。○釋曰：容者，射禮唱獲者蔽身之物也。一名防，言所以容身防矢也。一名乏。<span class="shu-ming">鄉射禮</span>云：「乏三侯道，居侯黨之一，西五步。」鄭注云：「容謂之乏，所以爲獲者禦矢也。」謂之乏者，言矢至此力乏也。郭云：「形如今床頭小曲屏風，唱射者所以自防隱，見<span class="shu-ming">周禮</span>」者，案<span class="shu-ming">夏官·舍人職</span>云：「以射法治射儀，王以六耦射三侯，三獲三容。」鄭司農云：「容者乏也，待獲者所蔽也。」是矣。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>連謂之簃。<span class="jiazhu">堂樓閣邊小屋，今呼之簃廚、連觀也。○簃，丈知反。</span><span class="jianshu"><span class="yinwen">疏</span>「連謂之簃」。○釋曰：簃，樓閣邊相連小屋名也。郭云：「堂樓閣邊小屋，今呼之簃廚、連觀也。」</span></p>
<p class="em2" id="p13"><a class="gg-link" href="#p13" onclick="return changeColor(this);"></a>屋上薄謂之筄。<span class="jiazhu">屋笮。○筄，曜。</span><span class="jianshu"><span class="yinwen">疏</span>「屋上薄謂之筄」。○釋曰：屋上薄一名筄，今謂之屋笮也。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>兩階間謂之鄉。<span class="jiazhu">人君南鄉當階間。</span>中庭之左右謂之位。<span class="jiazhu">群臣之側位也。</span>門屏之間謂之宁。<span class="jiazhu">人君視朝所宁立處。</span>屏謂之樹。<span class="jiazhu">小牆當門中。○鄉，向。屏音並。宁，佇。</span><span class="jianshu"><span class="yinwen">疏</span>「兩階」至「之樹」。○釋曰：此別君臣之位處也。人君南面，鄉明而治，其位在兩階間，因名云也。云「中庭之左右謂之位」者，左右猶東西也。位，群臣之列位也。案<span class="shu-ming">明堂位</span>云：「三公，中階之前，北面東上。諸侯之位，阼階之東，西面北上。諸伯之國，西階之西，東面北上。諸子之國，門東，北面東上。諸男之國，門西，北面東上。」是也。云「門屏之間謂之宁」者，謂路門之外，屏樹之內，人君視朝宁立之處，因名爲宁。李巡云：「正門內兩塾間曰宁。」<span class="shu-ming">曲禮</span>曰：「天子當宁而立，諸公東面，諸侯西面曰朝。」是也。云「屏謂之樹」者，屏，蔽也；樹，立也。立牆當門以自蔽也。李巡曰：「垣當門自蔽名曰樹。」郭云：「小牆當門中。」<span class="shu-ming">禮緯</span>云：「天子外屏，諸侯內屏。」<span class="shu-ming">郊特牲</span>云：「旅樹。」鄭注云：「旅，道也。屏謂之樹，樹所以蔽行道。」以此推之，則諸侯內屏，在路門之內。天子外屏，在路門之外而近應門者矣。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>閍謂之門。<span class="jiazhu"><span class="shu-ming">詩</span>曰：「祝祭於祊。」</span>正門謂之應門。<span class="jiazhu">朝門。</span>觀謂之闕。<span class="jiazhu">宮門雙闕。</span>宮中之門謂之闈，<span class="jiazhu">謂相通小門也。</span>其小者謂之閨，小閨謂之閤。<span class="jiazhu">大小異名。</span>巷門謂之閎。<span class="jiazhu"><span class="shu-ming">左傳</span>曰：「盟諸僖閎。」閎，巷頭門。</span>門側之堂謂之塾。<span class="jiazhu">夾門堂也。</span>橜謂之闑。<span class="jiazhu">門閫。</span>闔謂之扉。<span class="jiazhu"><span class="shu-ming">公羊傳</span>曰：「齒著於門闔。」</span>所以止扉謂之閎。<span class="jiazhu">門辟旁長橜也。<span class="shu-ming">左傳</span>曰：「高其閈閎。」閎，長杙，即門橜也。○閍，補耕反。觀，貫。衡，巷。塾，熟。橜，其月反。闑，魚列反。</span><span class="jianshu"><span class="yinwen">疏</span>「閍謂」至「之閎」。○釋曰：此別門闕之異名也。李巡曰：「閍，廟門名。」其路門之外受朝。正門一名應門。應門之外門曰雉門，雉門之旁名觀，又名闕。宮中相通小門名闈，闈之小者名閨，閨之小者名閤。巷頭之門名閎。門側之室，夾堂東西者，名塾。門中之橜名闑，一名閫。闔，門扇也，一名扉。於門辟旁樹長橜所以止扉者，名閎。</span><span class="jianshu">○注「<span class="shu-ming">詩</span>曰：「祝祭於祊」。○釋曰：<span class="shu-ming">小雅·楚茨</span>篇文也。案祊本廟門之名，設祭於廟門，因名其祭亦名祊。凡祊有二種，一是正祭之時，既設於廟，又求神於廟門之內。<span class="shu-ming">郊特牲</span>云：「索祭祝於祊。」及<span class="shu-ming">詩</span>云：「祝祭於祊。」注云：「祊，平生門內之旁，待賓客之處，與祭同日也。」二是明日繹祭之時，設饌於廟門外西室，亦謂之祊。即<span class="shu-ming">郊特牲</span>注云：「祊之禮宜於廟門外之西室。」及<span class="shu-ming">禮器</span>云：「爲祊乎外。」是也。然則廟門內外皆有祊稱。</span><span class="jianshu">○注「朝門」。○釋曰：案<span class="shu-ming">詩·大雅</span>云：「乃立皋門，皋門有伉。乃立應門，應門將將。」鄭箋云：「諸侯之宮外門曰皋門，朝門曰應門，內有路門，天子之宮加以庫、雉。」案鄭玄注<span class="shu-ming">周禮·秋官·朝士職</span>：「王五門：皋、庫、雉、應、路也。」又曰：「天子諸侯皆有三朝：外朝一、內朝二。」其天子外朝一者，在皋門之內、庫門之外，大詢眾庶之朝也，朝士掌之。內朝二者，正朝在路門外，司士掌之。燕朝在路門內，大僕掌之。諸侯之外朝一者，在皋門內、應門外。內朝二者，亦在路寢門之外內，以正朝在應門內，故謂應門爲朝門也。</span><span class="jianshu">○注「宮門雙闕」。○釋曰：<span class="shu-ming">周禮·大宰</span>：「正月之吉，縣治象之法于象魏，使萬民觀治象。」鄭眾云：「象魏，闕也。」劉熙<span class="shu-ming">釋名</span>云：「闕在門兩旁，中央闕然爲道也。」<span class="shu-ming">白虎通</span>云：「闕是闕疑。義亦相兼。」然則其上縣法象、其狀魏魏然高大謂之象魏，使人觀之謂之觀也。是觀與象魏、闕一物而三名也。以門之兩旁相對爲雙，故云雙闕。</span><span class="jianshu">○注「<span class="shu-ming">左傳</span>曰：盟諸僖閎」。○釋曰：襄十一年傳文也。案彼云：「季武子將作三軍，叔孫穆子曰：『然則盟諸？』乃盟諸僖閎。」杜注云：「僖宮之門。」是也。</span><span class="jianshu">○注「<span class="shu-ming">公羊傳</span>曰：齒著於門闔」。○釋曰：莊十二年傳文也。案彼云：宋萬「搏閔公，絕其脰。仇牧聞君弑，趨而至；遇之於門，手劍而叱之。萬臂摋仇牧，碎其首，齒著乎門闔」。何休云：「闔，扇也。」是矣。</span><span class="jianshu">○注「<span class="shu-ming">左傳</span>曰：高其閈閎」。○釋曰：襄三十一年傳云：「子產相鄭伯以如晉。晉侯以我喪故，未之見也。子產使盡壞其館之垣而納車馬焉。士文伯讓之，曰：『敝邑以政刑之不修，寇盜充斥，無若諸侯之屬，辱在寡君者何？是以令吏人完客所館，高其閈閎。』」是也。案<span class="shu-ming">說文</span>云：「閈，門也。汝南平輿裏門曰閈。」閈既爲門，故郭氏以閎爲長杙，即門橜也。杜預云：「閎。門也。」非郭義也。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>瓴甋謂之甓。<span class="jiazhu">甋磚也。今江東呼瓴甓。○瓴，音靈。甋，音的。甓，滿覓切。</span><span class="jianshu"><span class="yinwen">疏</span>「瓴甋謂之甓」。○釋曰：瓴一名甓。郭云：「甋磚也。今江東呼瓴甓。」<span class="shu-ming">詩·陳風</span>云：「中唐有甓。」是也。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>宮中衖謂之壺，<span class="jiazhu">巷閤間道。</span>廟中路謂之唐，<span class="jiazhu"><span class="shu-ming">詩</span>曰：「中唐有甓。」</span>堂途謂之陳。<span class="jiazhu">堂下至門徑也。</span>路、旅，途也。<span class="jiazhu">途即道也。</span>路、場、猷、行，道也。<span class="jiazhu">博說道之異名。</span>一達謂之道路，<span class="jiazhu">長道。</span>二達謂之歧旁，<span class="jiazhu">歧道旁出也。</span>三達謂之劇旁，<span class="jiazhu">今南陽冠軍樂鄉數道交錯，俗呼之五劇鄉。</span>四達謂之衢，<span class="jiazhu">交道四出。</span>五達謂之康，<span class="jiazhu"><span class="shu-ming">史記</span>所謂康莊之衢。</span>六達謂之莊，<span class="jiazhu"><span class="shu-ming">左傳</span>曰：「得慶氏之木百車於莊。」</span>七達謂之劇驂，<span class="jiazhu">三道交，復有一岐出者，今北海劇縣有此道。</span>八達謂之崇期，<span class="jiazhu">四道交出。</span>九達謂之逵。<span class="jiazhu">四道交出，復有旁通。○壺，苦本切。劇，極。</span><span class="jianshu"><span class="yinwen">疏</span>「宮中」至「之逵」。○釋曰：此別巷道之異名也。宮中巷閤間道名壺。孫炎曰：「巷，舍間道也。」王肅曰：「今後宮稱永巷，是宮內道名也。」廟中之路名唐，堂下至門徑名陳。路、旅皆途之別名也，途即道也。路、場、猷、行四者復是道之異名也。一達長道謂之道路．歧分二達者謂之歧旁，言歧道旁出也。歧分三達者謂之劇旁。孫炎云：「旁出歧多，故曰劇。」交道四達謂之衢。交道四出，復有一旁達謂之康。孫炎云：「康，樂也，交會樂道也。」交道六出謂之莊。孫炎云：「莊，盛也，道煩盛。」三道交出，復有一歧出者謂之劇驂。四道交出謂之崇期。四道交，復有一歧出者謂之逵。</span><span class="jianshu">○注「<span class="shu-ming">詩</span>曰：中唐有甓」。○釋曰：此<span class="shu-ming">陳風·防有鵲巢</span>篇文也。</span><span class="jianshu">○注「<span class="shu-ming">史記</span>所謂康莊之衢」。○釋曰：案<span class="shu-ming">史記·列傳</span>云：「騶奭者，齊諸騶子，亦頗采騶衍之術以紀文。於是齊王嘉之，自如淳於髡以下，皆命曰列大夫，爲開第康莊之衢。」是也。</span><span class="jianshu">○注「<span class="shu-ming">左傳</span>得慶氏之木百車於莊」。○釋曰：案襄二十八年，齊慶封謀殺子雅、子尾。「陳文子謂桓子曰：『禍將作矣。吾其何得？』對曰：『得慶氏之木百車於莊。』」杜注云：「慶封時有此木，積於六軌之道。」是也。</span><span class="jianshu">○注「四道交出，復有旁通」。○釋曰：<span class="shu-ming">詩·周南</span>云：「施於中逵。」毛傳云：「逵，九達之道。」是也。案<span class="shu-ming">左傳</span>隱十一年云：「及大逵。」桓十四年：「焚渠門，入及大逵。」莊二十八年：「眾車入自純門，及逵市。」宣十二年：「入自皇門，至於逵路。」杜預皆以爲道並九軌。案<span class="shu-ming">周禮</span>：「經塗九軌，不名曰逵。」杜意蓋以鄭之城內不應有九出之道，故以爲並九軌，於此則不合也。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>室中謂之時。堂上謂之行，堂下謂之步。門外謂之趨，中庭謂之走，大路謂之奔。<span class="jianshu"><span class="yinwen">疏</span>「室中」至「之奔」。○釋曰：此皆人行步趨走之處，因以名云。室中名時，時然後動。堂上曰行，謂平行也。堂下曰步。<span class="shu-ming">白虎通</span>云：「人踐三尺，法天地，人再舉足曰步，備陰陽也。」門外曰趨。鄭玄云：「行而張拱曰趨。」中庭曰走。走，疾趨也。大路曰奔。奔，大走也。<span class="shu-ming">書</span>曰：「駿奔走。」案此經所釋，謂祭祀之禮。知者以<span class="shu-ming">召誥</span>云：「王朝步自周，則至於豐。」注云：「告文王廟。告文王，則告武王可知。出廟入廟，不以遠爲文。」是也。若迎賓，則<span class="shu-ming">樂師</span>云：「行以<span class="shu-ming">肆夏</span>，趨以<span class="shu-ming">采齊</span>。」行謂大寢之庭至路門，趨謂路門至應門。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>隄謂之梁。<span class="jiazhu">即橋也。或曰：「石絕水者爲梁。」見<span class="shu-ming">詩傳</span>。</span>石杠謂之徛。<span class="jiazhu">聚石水中以爲步渡彴也。<span class="shu-ming">孟子</span>曰：「歲十月，徒杠成。」或曰今之石橋。○隄，低。杠，江。徛，寄。</span><span class="jianshu"><span class="yinwen">疏</span>「隄謂」至「之徛」。○釋曰：此別橋彴之名也。隄一名梁。郭氏兩解：一名即橋也，以木爲之；一云以石絕水。石杠，一名徛。郭氏亦兩解：一云聚石水中以爲步渡彴也。<span class="shu-ming">廣雅</span>云：「彴，步橋也。」一云或曰今之石橋。</span><span class="jianshu">○注「或曰石絕水爲梁。見<span class="shu-ming">詩傳</span>」。○釋曰：案<span class="shu-ming">衛風</span>云：「有狐綏綏，在彼淇梁。」傳云：「石絕水曰梁。」是也。</span><span class="jianshu">○注「<span class="shu-ming">孟子</span>曰：歲十月，徒杠成」。○釋曰：案<span class="shu-ming">孟子</span>云：「子產聽鄭國之政，以其乘輿濟人於溱洧。<span class="shu-ming">孟子</span>曰：『惠而不知爲政，歲十一月徒杠成，十二月輿梁成，民未病涉也。』」趙岐注云：「以爲子產有惠民之心，不知爲政，當以時修橋樑，民何由病苦涉水乎？」是也。引之以證石杠爲步橋也。此注作十月，誤脫，或所見本異。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>室有東西廂曰廟。<span class="jiazhu">夾室前堂。</span>無東西廂，有室曰寢。<span class="jiazhu">但有大室。</span>無室曰榭。<span class="jiazhu">榭即今堂堭。</span>四方而高曰台。陝而修曲曰樓。<span class="jiazhu">修，長也。○陝，狹。</span><span class="jianshu"><span class="yinwen">疏</span>「室有」至「曰樓」。○釋曰：此明寢廟樓臺之制也。凡大室有東西廂夾室，及前堂有序牆者，曰廟。但有太室者，曰寢。<span class="shu-ming">月令·仲春</span>云：「寢廟畢備。」鄭注云：「前曰廟，後曰寢。」以廟長接神之處，其處尊，故在前。寢，衣冠所藏之處，對廟爲卑，故在後。無室者名榭。<span class="shu-ming">春秋</span>宣十六年「夏，成周宣榭火」。杜預云：「宣榭，講武屋」，引此文：無室曰榭，謂屋歇前。然則榭有二義：一者臺上構木曰榭，上云有木曰榭，及<span class="shu-ming">月令</span>云：「可以處台榭。」是也。二屋歇前無壁者名榭，其制如今廳事也。<span class="shu-ming">春秋</span>云：「成周宣榭。」<span class="shu-ming">公羊</span>以爲宣宮之榭，及<span class="shu-ming">鄉射禮</span>云：「榭則鉤楹內。」是也。郭云「榭即今堂堭」者，堂堭即今殿也。殿亦無室，故云即今堂堭。四方而高者名台，即上闍也。修，長也。凡臺上有屋，狹長而屈曲者，曰樓。</span></p>
</div></body></html>