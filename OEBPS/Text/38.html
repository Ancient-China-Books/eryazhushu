<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋丘第十</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋丘第十</h1><hr/></div>
<p class="jianshu"><span class="yinwen">疏</span>「釋丘第十」。○釋曰：案<span class="shu-ming">廣雅</span>云：「小陵曰丘。」<span class="shu-ming">說文解字</span>曰：「土之高也，非人所爲也。從北，從一。一，地也。人居在丘南，故從北。中邦之居在昆侖東南。一曰：四方高、中央下爲丘。象形。」此下云非人爲之丘。然則土有自然而高、小於陵者名丘也。其體雖一，其名則多。或近道途，或因水澤所如，則陵畝各異，其重則再三不同，通見<span class="shu-ming">詩</span>、<span class="shu-ming">書</span>。此篇具釋，故名釋丘。</p>
<p class="em2" id="p0"><a class="gg-link" href="#p0" onclick="return changeColor(this);"></a>丘，一成爲敦丘，<span class="jiazhu">成猶重也。<span class="shu-ming">周禮</span>曰：「爲壇三成。」今江東呼地高堆者爲敦。○敦，都昆。</span><span class="jianshu"><span class="yinwen">疏</span>「丘，一成爲敦丘」。○釋曰：成，重也。言丘上更有一丘相重累者，名敦丘。<span class="shu-ming">詩·衛風·氓</span>篇云：「送子涉淇，至於頓丘。」是也。</span><span class="jianshu">○注「成猶」至「爲敦」。○釋曰：孫炎云：「形如覆敦，敦器似盂。」今案，下文別云「如覆敦者，敦丘」，則此自是丘之一重者。故郭氏云：「成猶重也。」與孫氏意異。云「<span class="shu-ming">周禮</span>曰『爲壇三成』」者，此<span class="shu-ming">秋官·司儀職</span>文也。鄭司農云：「三成，三重也。」引之證成爲重也。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>再成爲陶丘，<span class="jiazhu">今濟陰定陶城中有陶丘。</span><span class="jianshu"><span class="yinwen">疏</span>「再成爲陶丘」。○釋曰：丘形上有兩丘相重累者，名陶丘。李巡曰：「再成，其形再重也。」<span class="shu-ming">禹貢</span>曰「濟水東出於陶丘北」是也。</span><span class="jianshu">○注「今濟」至「陶丘」。○釋曰：濟陰，郡名；定陶，縣名。<span class="shu-ming">地理志</span>云「定陶縣西南有陶丘亭」是也。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>再成銳上爲融丘，<span class="jiazhu">纖頂者。○銳，音惠。</span><span class="jianshu"><span class="yinwen">疏</span>「再成銳上爲融丘」。○釋曰：丘形再重而頂纖者，名融丘也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>三成爲昆侖丘。<span class="jiazhu">昆侖山三重，故以名云。</span><span class="jianshu"><span class="yinwen">疏</span>「三成爲昆侖丘」。○釋曰：丘形三重者名昆侖丘。</span><span class="jianshu">○注「昆侖山三重，故以名云」。○釋曰：<span class="shu-ming">昆侖山記</span>云：「昆侖山，一名昆丘，三重，高萬一千里。」是也。凡丘之形三重者，因取此名云耳。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>如椉者，椉丘。<span class="jiazhu">形似車椉也。或云：「椉者，謂稻田塍埒。」○椉，繩正切。</span><span class="jianshu"><span class="yinwen">疏</span>「如椉者，椉丘」。釋曰：郭氏兩解：一云「形似車椉也」。<span class="jiazhu">繩證切。</span>二或云「椉，謂稻田塍埒」。椉，市陵切。許叔重云：塍埒，稻田畦堤。埒，畔也。案<span class="shu-ming">地理志</span>云：「泰山有椉丘。」<span class="shu-ming">春秋</span>莊十年：「公敗宋師於乘丘。」是因丘以爲名乎？</span></p>
<p class="em2" id="p5"><a class="gg-link" href="#p5" onclick="return changeColor(this);"></a>如陼者，陼丘。<span class="jiazhu">水中小洲爲陼。○陼，渚。</span><span class="jianshu"><span class="yinwen">疏</span>「如陼者，陼丘」。○釋曰：陼，水中可居之小者。丘形似之，名爲陼丘也。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>水潦所止，泥丘。<span class="jiazhu">頂上汙下者。○潦，音老。</span><span class="jianshu"><span class="yinwen">疏</span>「水潦所止，泥丘」。○釋曰：水潦，雨水也。丘形頂上汙下，潦水停止而成泥濘者，名泥丘。 方丘，胡丘。<span class="jiazhu">形四方。</span></span><span class="jianshu"><span class="yinwen">疏</span>「方丘，胡丘」。○釋曰：丘形四方者名胡丘。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>絕高爲之京。<span class="jiazhu">人力所作。</span><span class="jianshu"><span class="yinwen">疏</span>「絕高爲之京」。○釋曰：言卓絕高大如丘，而人力爲作之者名京。案，<span class="shu-ming">春秋</span>宣十二年<span class="shu-ming">左傳</span>楚敗晉師於邲。潘黨曰：「君盍築武軍而收晉尸以爲京觀？」楚子曰云云，「今罪無所，而民皆盡忠以死君命，又可以爲京乎？」是其類也。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>非人爲之丘。<span class="jiazhu">地自然生。</span><span class="jianshu"><span class="yinwen">疏</span>「非人爲之丘」。○釋曰：李巡云：「謂非人力所爲，自然生者。」孫炎曰：「地性自然也。」故郭云：「地自然生。」</span></p>
<p class="em2" id="p9"><a class="gg-link" href="#p9" onclick="return changeColor(this);"></a>水潦所還，埒丘。<span class="jiazhu">謂丘邊有界埒，水環繞之。</span><span class="jianshu"><span class="yinwen">疏</span>「水潦所還，埒丘」。○釋曰：還，環繞也。埒，小堤也，壝土爲之。言此丘邊有其界埒，外則爲水潦環繞者，名埒丘。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>上正，章丘。<span class="jiazhu">頂平。</span><span class="jianshu"><span class="yinwen">疏</span>「上正，章丘」。○釋曰：丘頂上平正者，名章丘。章亦平也。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>澤中有丘，都丘。<span class="jiazhu">在池澤中</span><span class="jianshu"><span class="yinwen">疏</span>「澤中有丘，都丘」。○釋曰：都，水所聚也。言在池澤中者，因名都丘。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>當途，梧丘。<span class="jiazhu">途，道。</span><span class="jianshu"><span class="yinwen">疏</span>「當途，梧丘」。○釋曰：途，道也。梧，遇也。當道有名梧丘，言若相遇於道路然也。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>途出其右而還之，畫丘。<span class="jiazhu">言爲道所規畫。○還，音旋。</span><span class="jianshu"><span class="yinwen">疏</span>「途出其右而還之，畫丘」。○釋曰：右謂西也。還，繞也。畫，規畫也。言道出丘西而復環繞之者，名畫丘，若爲道所規畫然也。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>途出其前，戴丘。<span class="jiazhu">道出丘南。</span><span class="jianshu"><span class="yinwen">疏</span>「途出其前，戴丘」。○釋曰：謂道過丘南，若爲道負戴，故爲戴丘。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>途出其後，昌丘。<span class="jiazhu">道出丘北。</span><span class="jianshu"><span class="yinwen">疏</span>「途出其後，昌丘」。○釋曰：謂道過丘北者，名昌丘。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>水出其前，渻丘。水出其後，沮丘。水出其右，正丘。水出其左，營丘。<span class="jiazhu">今齊之營丘，淄水過其南及東。○渻，所景切。沮，辭與切。</span><span class="jianshu"><span class="yinwen">疏</span>「水出」至「營丘」。○釋曰：此釋丘之前後左右有水過之者名也。左右猶東西也。</span><span class="jianshu">○注「今齊」至「及東」。○釋曰：<span class="shu-ming">地理志</span>云：齊郡臨淄「城中有丘，即營丘也」。<span class="shu-ming">志</span>又云：泰山萊蕪縣，「淄水所出，東至博昌入沛」。然則淄水出萊蕪，經臨淄過營丘，南折而北至博昌入沛。言此以證水出其左者，名營丘。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>如覆敦者，敦丘。<span class="jiazhu">敦，盂也。○敦，音堆。</span><span class="jianshu"><span class="yinwen">疏</span>「如覆敦者，敦丘」。○釋曰：案<span class="shu-ming">周禮·九嬪</span>職云：「凡祭祀，贊玉齍。」注云：玉齍，玉敦也。受黍稷器。又<span class="shu-ming">少牢禮</span>曰：「主婦，執壹金敦黍，有蓋。凡設四，敦皆南首。」注云：「敦有首者，尊者器飾也。飾象龜形。」<span class="shu-ming">孝經緯</span>說，敦與簠簋容受雖同，上下內外皆圓爲異。郭氏言「敦，孟」，舉其類而言之也。丘形如覆敦者，名敦丘。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>邐迤，沙丘。<span class="jiazhu">旁行連延。○邐，呂紙切。迤，余紙切。</span><span class="jianshu"><span class="yinwen">疏</span>「邐迤，沙丘」。</span><span class="jianshu">○注「旁行連延」。○釋曰：<span class="shu-ming">說文</span>云：「邐，行也。」「迤，斜行也。」故注云「旁行連延」也。連延謂連接延長，丘形邪行連接而長者名沙丘。<span class="shu-ming">地理志</span>云：钜鹿有「紂所作沙丘台在東北七十里」。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>左高，咸丘。右高，臨丘。前高，旄丘。<span class="jiazhu"><span class="shu-ming">詩</span>云：「旄丘之葛兮。」</span>後高，陵丘。<span class="jianshu"><span class="yinwen">疏</span>「左高」至「陵丘」。○釋曰：此四者，釋丘形左右前後高而名不同也。</span><span class="jianshu">○注「<span class="shu-ming">詩</span>云：『旄丘之葛兮。』」○釋曰：<span class="shu-ming">邶風·旄丘</span>篇文也。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>偏高，阿丘。<span class="jiazhu"><span class="shu-ming">詩</span>云：「陟彼阿丘。」</span><span class="jianshu"><span class="yinwen">疏</span>「偏高，阿丘」。</span><span class="jianshu">○注「<span class="shu-ming">詩</span>云：『陟彼阿丘。』」○釋曰：謂丘形四隅有一高而不正在左右前後者，名阿丘也。<span class="shu-ming">詩</span>云「陟彼阿丘」者，<span class="shu-ming">鄘風·載馳</span>篇文也。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>宛中，宛丘。<span class="jiazhu">宛謂中央隆高。</span><span class="jianshu"><span class="yinwen">疏</span>「宛中，宛丘。」注「宛謂中央隆高」。○釋曰：案<span class="shu-ming">詩·陳風</span>云：「宛丘之上兮。」毛傳云：「四方高中央下曰宛丘。」李巡、孫炎亦皆云：「中央下。」而郭氏以爲中央高者，以其四方高中央下即是上文「水潦所止，泥丘」也。又下云「丘上有丘爲宛丘」。作者嫌人不曉，故重辯之。既言「丘上有丘」非「中央隆高」而何？此郭氏所以不從先儒也。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>丘背有丘爲負丘。<span class="jiazhu">此解宛丘中央隆峻，狀如負一丘於背上。</span><span class="jianshu"><span class="yinwen">疏</span>「丘背有丘爲負丘」。○釋曰：此解宛丘之狀也。言中央隆峻，若丘背之上更有一丘而負戴之者，名宛丘，又名負丘也。</span></p>
<p class="em2" id="p23"><a class="gg-link" href="#p23" onclick="return changeColor(this);"></a>左澤，定丘。<span class="jiazhu">定，下佞切。</span><span class="jianshu"><span class="yinwen">疏</span>「左澤，定丘」。○釋曰：謂丘之東有水澤者名定丘。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>右陵，泰丘。<span class="jiazhu">宋有泰丘社亡，見<span class="shu-ming">史記</span>。</span><span class="jianshu"><span class="yinwen">疏</span>「右陵，泰丘」。○釋曰：謂丘之西有大阜者名泰丘。</span><span class="jianshu">○注「宋有大丘社亡，見<span class="shu-ming">史記</span>」。○釋曰：案<span class="shu-ming">六國年表</span>：「周顯王三十三年，秦惠文王二年，宋大丘社亡。」是也。宋依丘作社，在宋國於時亡去，故云「大丘社亡」，亦咎徵也。</span></p>
<p class="em2" id="p25"><a class="gg-link" href="#p25" onclick="return changeColor(this);"></a>如畝，畝丘。<span class="jiazhu">丘有壟界如田畝。</span><span class="jianshu"><span class="yinwen">疏</span>「如畝，畝丘」。○釋曰：李巡曰：「謂丘如田畝曰畝丘。」孫炎云：「方百步。」郭以爲田畝之壟也，丘形有界埒似之，因名云。<span class="shu-ming">詩·小雅·巷伯</span>云：「楊園之道，猗於畝丘。」是也。</span></p>
<p class="em2" id="p26"><a class="gg-link" href="#p26" onclick="return changeColor(this);"></a>如陵，陵丘。<span class="jiazhu">陵，大阜也。</span><span class="jianshu"><span class="yinwen">疏</span>「如陵，陵丘。」注「陵，大阜也」。○釋曰：丘形如大阜者名陵丘。云「陵，大阜」者，<span class="shu-ming">釋地</span>文也。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>丘上有丘爲宛丘。<span class="jiazhu">嫌人不了，故重曉之。</span>陳有宛丘，<span class="jiazhu">今在陳郡陳縣。</span>晉有潛丘，<span class="jiazhu">今在太原晉陽縣。</span>淮南有州黎丘。<span class="jiazhu">今在壽春縣。</span>天下有名丘五，三在河南，其二在河北。<span class="jiazhu">說者多以州黎、宛、營爲河南，潛敦爲河北者。案，此方稱天下之名丘，恐此諸丘碌碌未足用當之。殆自別更有魁梧桀大者五，但未詳其名號、今者所在耳。</span>丘。<span class="jianshu"><span class="yinwen">疏</span>注「說者」至「在耳」。○釋曰：此郭氏破先儒說天下名丘未當也。碌，小石也。碌碌，多貌。恐此州黎等五丘碌碌然小耳。<span class="shu-ming">史記</span>毛遂入楚謂平原君諸舍人曰：「公等碌碌，所謂因人成事者也。」意相類也。殆，近也。近自更有魁梧然桀大者五，但名號所在，今所未詳知也。此已上釋眾丘之名義，故題曰丘也。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>望厓灑而高，岸。<span class="jiazhu">厓，水邊。灑謂深也。視厓峻而水深者曰岸。○厓，牙。灑，先典切。</span><span class="jianshu"><span class="yinwen">疏</span>「望厓灑而高，岸」。○釋曰：望，視也。厓，水邊也。灑，水深也。言視水邊之厓，其下水深，其厓高峻者，名岸。<span class="shu-ming">詩·衛風</span>云：「淇則有岸。」</span></p>
<p class="em2" id="p29"><a class="gg-link" href="#p29" onclick="return changeColor(this);"></a>夷上灑下，不漘。<span class="jiazhu">厓上平坦而下水深者爲漘。不，發聲。○漘，唇。</span><span class="jianshu"><span class="yinwen">疏</span>「夷上灑下，不漘」。○釋曰：李巡云：「夷上，平上。灑下，峭下。故名曰漘。」孫炎曰：「平上峭下，故名曰漘。不者，蓋衍字。」郭云：「厓上平坦而下水深者爲漘。不，發聲也。」<span class="shu-ming">詩·王風·葛藟</span>云「在河之漘」是也。</span></p>
<p class="em2" id="p30"><a class="gg-link" href="#p30" onclick="return changeColor(this);"></a>隩，隈。<span class="jiazhu">今江東呼爲浦隩。<span class="shu-ming">淮南子</span>曰：「漁者不爭隈。」○隩，奧。隈，烏回切。</span><span class="jianshu"><span class="yinwen">疏</span>「隩，隈」。○釋曰：隩，一名隈也。孫炎云：「隈，水曲中也。」<span class="shu-ming">詩·衛風</span>云：「瞻彼淇隩。」故此釋之也。</span><span class="jianshu">○注<span class="shu-ming">淮南子</span>曰：「漁者不爭隈。」○釋曰：案<span class="shu-ming">淮南子·原道</span>篇云：「昔舜耕於歷山，期年而田者爭處墝埆，以封畔肥饒相讓。釣於河濱，期年而漁者爭處湍瀨，以曲隈深潭相予。」是不爭隈之事也。引之以證隈即厓內深隩之處也。</span></p>
<p class="em2" id="p31"><a class="gg-link" href="#p31" onclick="return changeColor(this);"></a>厓內爲隩，外爲隈。<span class="jiazhu">別厓表裏之名。</span><span class="jianshu"><span class="yinwen">疏</span>「厓內」至「爲隈」。○釋曰：別厓表裏之名也。孫炎云：「內曲，裏也；外曲，表也。」李巡曰：「厓內近水爲隩，其外爲鞫。」此句覆釋上文「隩，隈」之處也。云「外爲隈」者，隈當作鞫，傳寫誤也。<span class="shu-ming">詩·大雅·公劉</span>云：「芮鞫之即。」毛傳云：「水之外曰鞫。」然則厓在水曲，其內名隩，又名隈；其外名鞫，又作坑，音義同。今以隩、隈一事，分爲外內之名，故知誤也。</span></p>
<p class="em2" id="p32"><a class="gg-link" href="#p32" onclick="return changeColor(this);"></a>畢，堂牆。<span class="jiazhu">今終南山道名畢，其邊若堂之牆。</span><span class="jianshu"><span class="yinwen">疏</span>「畢，堂牆」。○釋曰：李巡云：「堂牆名厓，似堂牆曰畢。」郭以畢終南山之道名也，其邊之厓如堂室之牆，言平正也。<span class="shu-ming">詩·秦風</span>云：「終南何有，有紀有堂。」是也。</span></p>
<p class="em2" id="p33"><a class="gg-link" href="#p33" onclick="return changeColor(this);"></a>重厓，岸<span class="jiazhu">兩厓累者爲岸。○重，直龍切。</span><span class="jianshu"><span class="yinwen">疏</span>「重厓，岸」。○釋曰：言兩厓相重累者，亦名岸也。</span></p>
<p class="em2" id="p34"><a class="gg-link" href="#p34" onclick="return changeColor(this);"></a>岸上，滸。<span class="jiazhu">岸上地。○滸，音虎。</span><span class="jianshu"><span class="yinwen">疏</span>「岸上，滸」。○釋曰：岸上平地，去水稍遠者名滸。<span class="shu-ming">詩·大雅·綿</span>篇云「率西水滸」之類也。</span></p>
<p class="em2" id="p35"><a class="gg-link" href="#p35" onclick="return changeColor(this);"></a>墳，大防。<span class="jiazhu">謂堤。</span><span class="jianshu"><span class="yinwen">疏</span>「墳，大防」。○釋曰：李巡云：「墳謂厓岸，狀如墳墓，名大防也。」<span class="shu-ming">詩·周南</span>云：「遵彼汝墳。」又<span class="shu-ming">釋地</span>云「墳莫大於河濱」是也。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>涘爲厓。<span class="jiazhu">謂水邊。○涘，音士。</span><span class="jianshu"><span class="yinwen">疏</span>「涘爲厓」。○釋曰：李巡曰：「涘，一名厓，謂水邊也。」<span class="shu-ming">詩·秦風</span>云：「所謂伊人，在水之涘」也。</span></p>
<p class="em2" id="p37"><a class="gg-link" href="#p37" onclick="return changeColor(this);"></a>窮瀆，汜。<span class="jiazhu">水無所通者。○汜，音似。</span><span class="jianshu"><span class="yinwen">疏</span>「窮瀆，汜」。○釋曰：謂窮困不通水瀆名汜也。亦得名谿，即<span class="shu-ming">釋山</span>云：「山無所通，谿。」郭注云：「所謂窮瀆者，雖無所通，與水注川同名。」是也。</span></p>
<p class="em2" id="p38"><a class="gg-link" href="#p38" onclick="return changeColor(this);"></a>谷者，溦。<span class="jiazhu">通於谷。○溦，眉。</span>厓岸。<span class="jianshu"><span class="yinwen">疏</span>「谷者，溦」。○釋曰：謂窮瀆汜若能通於谷者，則別名溦也。此已上釋厓岸之名也，故題「厓岸」。</span></p>
</div></body></html>