<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋樂第七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋樂第七</h1><hr/></div>
<p class="jianshu"><span class="yinwen">疏</span>「釋樂第七」。○釋曰：案<span class="shu-ming">樂記</span>云：「樂者，樂也，君子樂得其道，小人樂得其欲也。」<span class="shu-ming">說文</span>云：「樂，五聲八音之總名。象鼓鞞之形。木，虡也。白，歌也。又象鍾磬也。」五聲者，商、角、宮、徵、羽也。<span class="shu-ming">律厤志</span>云：「商之爲言章也，物成孰可章度。角，觸也。物觸地而出，戴芒角也。宮，中也。居中央，暢四方，唱始施生，爲四聲綱也。徵，祉也，物盛大而繁祉也。羽，宇也，物聚藏宇覆之也。」又云：「八音：土曰塤，匏曰笙，皮曰鼓，竹曰管，絲曰弦，石曰磬，金曰鍾，木曰柷。」此篇總釋五聲之名及八音之器，故名「釋樂」也。</p>
<p class="em2" id="p0"><a class="gg-link" href="#p0" onclick="return changeColor(this);"></a>宮謂之重，商謂之敏，角謂之經，徵謂之迭，羽謂之柳。<span class="jiazhu">皆五音之別名。其義未詳。○徵，之矢反。</span><span class="jianshu"><span class="yinwen">疏</span>「宮謂」至「之柳」。○釋曰：案此文則宮一名重，商一名敏，角一名經，徵一名迭，羽一名柳。但未見義所出也。</span><span class="jianshu">○注「皆五」至「未詳」。○釋曰：云「皆五音」者，案鄭玄注<span class="shu-ming">樂記</span>云「雜比曰音」，謂宮、商、角、徵、羽清濁相雜和比謂之音。「單出曰聲」，謂五聲之內唯單有一聲，更無餘聲相雜也。然則初發口單出者謂之聲，眾聲和合成章謂之音，金、石、干、戚、羽、旄謂之樂，則聲爲初，音爲中，樂爲末。此云五音者，舉中而言也。云「之別名」者，謂重、敏、經、迭、柳是宮、商、角、徵、羽之別名也。云「其義未詳」者，以<span class="shu-ming">爾雅</span>之作以釋六藝，今經典之中無此五名，或在亡逸中，不可得而知其義，故未詳。案孫叔然云：「宮濁而遲，故曰重也。」孫氏雖有此說，更無經據，故不取也。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>大瑟謂之灑。<span class="jiazhu">長八尺一寸，廣一尺八寸，二十七弦。○灑，所蟹反。</span><span class="jianshu"><span class="yinwen">疏</span>「大瑟謂之灑」。</span><span class="jianshu">○注「長八」至「七弦」。○釋曰：瑟者，登歌所用之樂器也，故先釋之。<span class="shu-ming">世本</span>曰：「庖犧作五十弦，黃帝使素女鼓瑟，哀不自勝，乃破爲二十五弦，具二均聲。」<span class="shu-ming">禮圖</span>舊云：「雅瑟長八尺一寸，廣一尺八寸，二十三弦，其常用者十九弦，其餘四弦謂之番。番，贏也。頌瑟長七尺二寸，廣尺八寸，二十五弦，盡用之。」熊氏云：「瑟兩頭有孔，其在厎下者名越。」<span class="shu-ming">鄉飲酒禮</span>云：「二人皆左何瑟，後首，挎越。」注云：「越，瑟下孔也。」<span class="shu-ming">燕禮</span>云：「小臣左何瑟，面鼓，執越。」注云：「越，瑟下孔也。若用之祭祀，則練其弦，疏其越。<span class="shu-ming">樂記</span>云：「<span class="shu-ming">清廟</span>之瑟，朱弦而疏越。」鄭注云：「朱弦，練朱弦，練則聲濁。越，瑟下孔也。畫疏之，使聲 遲也。以其不練則體勁而聲清，練則絲熟而聲濁也。疏，通也。使兩頭孔相連而通也。孔小則聲急，孔大則聲遲故也。其大者別名灑。孫叔然云：「音多變，布如灑出也。」郭云「二十七弦」，未見所出。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>大琴謂之離。<span class="jiazhu">或曰琴大者二十七弦，未詳長短。<span class="shu-ming">廣雅</span>曰：「琴長三尺六寸六分，五弦。</span><span class="jianshu"><span class="yinwen">疏</span>「大琴謂之離」。</span><span class="jianshu">○注「或曰」至「五弦」。○釋曰：<span class="shu-ming">琴操</span>曰：「伏羲作琴。」<span class="shu-ming">世本</span>云：「神農作琴。」<span class="shu-ming">白虎通</span>曰：「琴者禁也，禁止於邪，以正人心也。」琴之大者別名離也。孫叔然云：「音多變，聲流離也。」云「或曰琴大者二十七弦，未詳長短」者，或人言琴有二十七弦，是琴之大者也，但未詳其長短耳。云「<span class="shu-ming">廣雅</span>曰：琴長三尺六寸六分，五弦」者，此常用之琴也，象三百六十六日，五弦象五行，大弦爲君，小弦爲臣，文王、武王加二弦，以合君臣之恩也。又五弦第一弦爲宮，其次商、角、徵、羽，文武二弦爲少宮、少商。又<span class="shu-ming">琴操</span>曰：「廣六寸，象六合也。」又上曰池，言其平。下曰濱，言其服。前廣後狹，象尊卑，上圓下方，法天地。然琴爲樂器，通見<span class="shu-ming">詩</span>、<span class="shu-ming">書</span>，故此釋之也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>大鼓謂之鼖，<span class="jiazhu">鼖長八寸。○鼖，墳。</span>小者謂之應。<span class="jiazhu"><span class="shu-ming">詩</span>曰「應朄縣鼓」，在大鼓側。○應音膺。</span><span class="jianshu"><span class="yinwen">疏</span>「大鼓」至「之應」。○釋曰：別鼓大小之名也。鼓之大者名鼖。<span class="shu-ming">周禮鼓人職</span>曰：「以鼖鼓鼓軍事是也。」其小者名應，言聲應於大鼓也。李巡云：「小者聲音相承，故曰應也。」孫炎云：「和應大鼓也。」注「鼖長八尺」。○釋曰：知者案<span class="shu-ming">考工記</span>人爲鼓，「長八尺，鼓四尺，中圍加三之一，謂之鼖」。後鄭注云：「中圍加三之一者，加於面之圍以三分之一也。面四尺，其圍十二尺，加以三分一，四尺，則中圍十六尺，徑五尺三寸三分寸之一也。今以合二十版，則版六寸三分寸之二耳。大鼓謂之鼖，以鼖鼓鼓軍事。鄭司農云鼓四尺，謂革所蒙者廣四尺。」</span><span class="jianshu">○注「<span class="shu-ming">詩</span>曰」至「鼓側」。○釋曰：「應朄縣鼓」，<span class="shu-ming">周頌·有瞽</span>篇文也。鄭箋云：「朄，小鼓，在大鼓旁。應，鼙之屬也。」案朄，引也，謂擊小鼓引樂聲。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>大磬謂之毊。<span class="jiazhu">毊形似犁錧，以玉石爲之。○毊，虛驕反。</span><span class="jianshu"><span class="yinwen">疏</span>「大磬謂之毊」。○釋曰：磬，樂器名也，以玉石爲之。<span class="shu-ming">世本</span>曰：「無句作磬。」<span class="shu-ming">釋名</span>云：「磬，罄也，聲堅罄罄然。」<span class="shu-ming">考工記</span>曰：「磬氏爲磬，倨句一矩有半，其博爲一，股爲二，鼓爲三。參分其股博，去一以爲鼓博。參分其鼓博，以其一爲之厚。已上則磨其旁，已下則磨其耑。」是其制也。大者名毊。孫炎云：「毊，喬也。喬，高也。謂其聲高也。」李巡云：「大磬聲清燥也，故曰毊。毊，操也。</span><span class="jianshu">○注「毊形」至「爲之」。○釋曰：<span class="shu-ming">字林</span>云：「錧，田器也。」自江而南呼犁刃爲錧，此毊形似犁錧，但大爾。云「以玉石爲之」者，<span class="shu-ming">左傳</span>云：「玉磬紀甗。」又八音謂磬爲石。故知「以玉石爲之」也。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>大笙謂之巢，<span class="jiazhu">列管瓠中，施簧，管端大者十九簧。</span>小者謂之和。<span class="jiazhu">十三簧者。<span class="shu-ming">鄉射記</span>曰：「三簧一和而成聲。」</span><span class="jianshu"><span class="yinwen">疏</span>「大笙」至「之和」。○釋曰：<span class="shu-ming">世本</span>云：「隨作笙。」<span class="shu-ming">禮記</span>曰：「女媧之笙簧。」<span class="shu-ming">釋名</span>曰：「笙，生也。象物貫地而生。」<span class="shu-ming">說文</span>云：「笙，正月之音。物生，故謂之笙。」有十三簧，象鳳之身。」其大者名巢。巢，高也。言其聲高。小者名和。李巡云：「小者聲少，音相和也。」孫炎云：「應和於笙。」注「列管」至「九簧」。○釋曰：瓠，匏也，以匏爲底，故八音謂笙爲匏。簧者，笙管之中金薄鍱也。笙管必有簧，故或謂笙爲簧。<span class="shu-ming">詩·王風</span>云：「左執簧。」是也。大者十九簧，以時驗而言也。</span><span class="jianshu">○注「十三」至「成聲」。○釋曰：云「十三簧」者，鄭司農注<span class="shu-ming">周禮</span>亦云「十三簧」，相傳爲然。云「<span class="shu-ming">鄉射記</span>曰：三笙一和而成聲」者，彼鄭注云：「三人吹笙，一人吹和。」是也。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>大篪謂之沂。<span class="jiazhu">篪以竹爲之，長尺四寸，圍三寸，一孔上出，一寸三分，名翹，橫吹之。小者尺二寸。<span class="shu-ming">廣雅</span>云：「八孔。」○篪，池。沂，銀。</span><span class="jianshu"><span class="yinwen">疏</span>「大篪謂之沂」。○釋曰：李巡曰：「大篪其聲悲也。」孫炎曰：「篪聲悲。沂，悲也。」<span class="shu-ming">釋名</span>曰：「篪，啼也，聲如嬰兒啼。」郭云：「篪以竹爲之，長尺四寸，圍三寸，一孔上出寸三分，名翹，橫吹之。小者尺二寸。<span class="shu-ming">廣雅</span>云：『八孔。』」鄭司農注<span class="shu-ming">周禮</span>云：「篪七空。」蓋不數其上出者，故七也。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>大塤謂之嘂。<span class="jiazhu">塤，燒土爲之，大如鵝子，銳上，平底，形如稱錘，六孔。小者如雞子。○塤，喧。嘂，叫。</span><span class="jianshu"><span class="yinwen">疏</span>「大塤謂之嘂」。○釋曰：<span class="shu-ming">說文</span>云：「塤，樂器名。從土，熏聲。」塤、壎古今字。<span class="shu-ming">釋名</span>云：「塤，喧也，聲濁喧喧然。」大塤名嘂。孫炎曰：「音大如叫呼聲。」郭云：「塤，燒土爲之，大如鵝子，銳上，平底，形如稱錘，六孔。小者如雞子。」<span class="shu-ming">周禮·小師</span>注云：「塤，燒土爲之，大如雁卵。」鄭司農亦云「六孔」，是相傳爲然也。<span class="shu-ming">世本</span>云：「暴辛公作塤。蘇成公作篪。」譙周<span class="shu-ming">古史</span>云：「古有塤篪，尚矣。周幽王時暴辛公善塤，蘇成公善篪，記者因以爲作，謬矣。」<span class="shu-ming">世本</span>之謬，信如周言。其云蘇公、暴公所善，亦未知所出。蓋以<span class="shu-ming">詩·小雅</span>云：「伯氏吹塤，仲氏吹篪。」蘇公剌暴公也，故致斯謬。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>大鐘謂之鏞，<span class="jiazhu"><span class="shu-ming">書</span>曰：「笙鏞以間。」亦名鑮。○鑮音博。</span>其中謂之剽，小者謂之棧。<span class="jianshu"><span class="yinwen">疏</span>「大鐘」至「之棧」。○釋曰：此別鐘大小之名也。<span class="shu-ming">說文</span>云：「鐘，樂器也。」<span class="shu-ming">世本</span>云：「垂作鐘。」<span class="shu-ming">考工記</span>：「鳧氏爲鐘。」<span class="shu-ming">釋名</span>曰：「鐘，空也，內空受氣多。」其大者名鏞。李巡曰：「大鐘，音聲大。鏞，大也。」孫炎曰：「鏞，深長之聲。」又名鑮。<span class="shu-ming">大射禮</span>云：「樂人宿縣於阼階東，笙磬西面，其南笙鐘，其南鑮。」鄭云：「鑮，如鐘而大。」是也。其不大不小者，名剽。孫炎曰：「剽者，聲輕疾也。」李巡云：「其中微小，故曰剽。剽，小也。其小者名棧。李巡云：「棧，淺也。」東晉太興元年，會稽剡縣人家井中得一鐘，長三寸，口徑四寸，上有銘古文，云棧，鐘之小者，既長三寸，自然淺也。</span><span class="jianshu">○注「<span class="shu-ming">書</span>曰：笙鏞以間」。○釋曰：<span class="shu-ming">尚書·益稷</span>篇文也。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>大簫謂之言，<span class="jiazhu">編二十三管，長尺四寸。</span>小者謂之筊。<span class="jiazhu">十六管，長尺二寸。簫，一名籟。○筊，音交。</span><span class="jianshu"><span class="yinwen">疏</span>「大簫」至「之筊」。○釋曰：此別簫大小之名也。<span class="shu-ming">風俗通</span>云：「舜作簫。其形參差，以象鳳翼。十管，長二尺。」<span class="shu-ming">博雅</span>曰：「簫大者二十三管，無底。小者十六管，有底。」其大者名言。李巡曰：「大簫，聲大者言言也。」郭云：「編二十三管，長尺四寸。」其小者名筊。李巡曰：「小者聲揚而小，故言筊。筊，小也。」郭云：「十六管，長尺二寸。簫，一名籟。」又<span class="shu-ming">通卦驗</span>云：「簫長尺四寸，其言管數、長短雖異，要是編小竹管爲之耳。」</span></p>
<p class="em2" id="p10"><a class="gg-link" href="#p10" onclick="return changeColor(this);"></a>大管謂之簥，<span class="jiazhu">管長尺，圍寸，並漆之，有底。賈氏以爲如篪，六孔。」○簥，嬌。</span>其中謂之篞，小者謂之篎。<span class="jiazhu">篞，乃結切。篎音眇。</span><span class="jianshu"><span class="yinwen">疏</span>「大管」至「之篎」。○釋曰：別管大小之名也。大管名簥。李巡云：「聲高大，故曰簥。簥，高也。郭云：「管長尺，圍寸，並漆之，有底。賈氏以爲如篪，六孔。」<span class="shu-ming">小師</span>注云：「管如笛，形小，並兩管而吹之。今大予樂官有之。」是也。其中不大不小者，名篎。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>大籥謂之產，<span class="jiazhu">籥如笛，三孔而短小。</span>其中謂之仲，小者謂之箹。<span class="jianshu"><span class="yinwen">疏</span>「大籥」至「之箹」。○釋曰：籥，樂器名。其大者名產，其中者名仲，小者名箹。郭云：「籥如笛，三孔而短小。」<span class="shu-ming">廣雅</span>云：「七孔。」<span class="shu-ming">周禮</span>：「笙師掌教吹籥。」鄭注云：「籥如笛，三空。」<span class="shu-ming">詩·邶風</span>云：「左手執籥。」毛傳云：「籥六孔。」所見異也。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>徒鼓瑟謂之步，<span class="jiazhu">獨作之。</span>徒吹謂之和，徒歌謂之謠，<span class="jiazhu"><span class="shu-ming">詩</span>云：「我歌且謠。」○吹，昌睡切。和，去聲。</span>徒擊鼓謂之咢，<span class="jiazhu"><span class="shu-ming">詩</span>云：「或歌或咢。」○咢，五各切。</span>徒鼓鐘謂之修，徒鼓磬謂之寋。<span class="jiazhu">未見義所出。○寋，紀展切。</span><span class="jianshu"><span class="yinwen">疏</span>「徒鼓瑟」至「之寋」。○釋曰：凡八音備作曰樂，一音獨作，不得樂名，故此辨其異名也。徒，空也。鄭注<span class="shu-ming">周禮·小師</span>云：「出音曰鼓。」空作一器以出其音者，謂之徒鼓．故郭云「獨作之」也。</span><span class="jianshu">○注「<span class="shu-ming">詩</span>云：我歌且謠」。○釋曰：此<span class="shu-ming">魏風·園有桃</span>篇文也。毛傳云：「曲合樂曰歌，徒歌曰謠。」孫炎云：「聲消搖也。」注「或歌或咢」。○釋曰：<span class="shu-ming">大雅·行葦</span>篇文也。毛傳云：「歌有比於琴瑟也，徒擊鼓曰咢。」孫炎云：「聲驚咢也。」</span></p>
<p class="em2" id="p13"><a class="gg-link" href="#p13" onclick="return changeColor(this);"></a>所以鼓柷謂之止，<span class="jiazhu">柷如漆桶，方二尺四寸，深一尺八寸，中有椎柄，連底桐之，令左右擊。止者，其椎名。○柷，昌孰切。</span>所以鼓敔謂之籈。<span class="jiazhu">敔如伏虎，背上有二十七鉏鋙，刻以木，長尺，櫟之，籈者其名。○籈音真。</span><span class="jianshu"><span class="yinwen">疏</span>「所以鼓柷」至「之籈」。○釋曰：此別柷敔之名也。<span class="shu-ming">周禮</span>：「小師掌教鼓鞀柷敔。」柷敔皆以木爲之，故<span class="shu-ming">大師</span>注云：「木柷敔也。」<span class="shu-ming">禮記</span>謂之椌楬。所以鼓動其柷以出其音者名止，所以鼓動其敔以出其音者名籈。郭云：「柷如漆桶，方二尺四寸，深一尺八寸，中有椎柄，連底桐之，令左右擊。止者，其椎名。」「敔如伏虎，背上有二十七鉏鋙，刻以木，長尺，櫟之，籈者其名。」<span class="shu-ming">皋陶謨</span>云：「合止柷敔。」鄭注云：「柷，狀如漆桶，中有椎，合之者投椎於其中而撞之。敔，狀如伏虎，背上刻之，所以鼓之以止樂。」此等形狀，蓋依漢之大予樂而知之。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>大鞀謂之麻，小者謂之料。<span class="jiazhu">麻者音概而長也，料者聲清而不亂。○鞀，音桃。料，音聊。</span><span class="jianshu"><span class="yinwen">疏</span>「大鞀」至「之料」。○釋曰：<span class="shu-ming">詩·頌</span>云：「鞀磬柷敔。」鄭注<span class="shu-ming">小師職</span>云：「鞀如鼓而小，持其柄搖之，旁耳還自擊。」一名麻。其小者名料。麻者音概而長也，料者聲清而不亂。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>和樂謂之節。<span class="jianshu"><span class="yinwen">疏</span>「和樂謂之節」。○釋曰：八音克諧，無相奪倫，謂之和樂。樂和則應節。<span class="shu-ming">樂記</span>云：「治世之音安以樂，其政和。」是也。<span class="shu-ming">樂記</span>又云：「大業與天地同和，大禮與天地同節。」此對文爾。總而言之，則禮樂相將，故此和樂亦謂之節。一云：節，樂器名，謂相也。<span class="shu-ming">樂記</span>云：「治亂以相。」鄭注云：「相即拊也，亦以節樂。拊者以韋爲表，裝之以糠。糠一名相，因以名焉。」言治理奏樂之時，擊拊以輔相於樂，而爲節也。既以柷作樂，以敔止樂，故以節爲和樂，義所通也。</span></p>
</div></body></html>