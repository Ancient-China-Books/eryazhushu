<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋親第四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋親第四</h1><hr/></div>
<p class="jianshu"><span class="yinwen">疏</span>釋曰：案<span class="shu-ming">禮記·大傳</span>云：「聖人南面而聽天下，所最先者五，民不與焉。一曰治親。」<span class="shu-ming">蒼頡</span>曰：「親，愛也，近也。」然則親者，恩愛狎近、不疏遠之稱也。<span class="shu-ming">書</span>曰：「克明俊德，以親九族。」<span class="shu-ming">喪服小記</span>曰：「親親以三爲五，以五爲九，上殺、下殺、旁殺，而親畢矣。」以九族之親，其名謂非一，此篇釋之，故曰「釋親」。</p>
<p class="em2" id="p0"><a class="gg-link" href="#p0" onclick="return changeColor(this);"></a>父爲考，母爲妣<span class="jiazhu"><span class="shu-ming">禮記</span>曰：「生曰父、母、妻，死曰考、妣、嬪。」今世學者從之。案<span class="shu-ming">尚書</span>曰：「大傷厥考心」，「事厥考厥長」，「聰聽祖考之彝訓」，「如喪考妣。」<span class="shu-ming">公羊傳</span>曰：「惠公者何？隱之考也。仲子者何？桓之母也。」<span class="shu-ming">蒼頡篇</span>曰：「考妣延年。」<span class="shu-ming">書</span>曰：「嬪于虞。」<span class="shu-ming">書</span>曰：「聿嬪於京。」<span class="shu-ming">周禮</span>有九嬪之官，明此非死生之異稱矣。其義猶今謂兄爲晜、妹爲媦，即是此例也。○妣音比。</span>父之考爲王父，父之妣爲王母。<span class="jiazhu">如王者尊之。</span>王父之考爲曾祖王父，王父之妣爲曾祖王母。<span class="jiazhu">曾猶重也。</span>曾祖王父之考爲高祖王父，曾祖王父之妣爲高祖王母。<span class="jiazhu">高者言最在上。</span>父之世父叔父爲從祖祖父，父之世母叔母爲從祖祖母。<span class="jiazhu">從祖而別世統異故。</span>父之晜弟先生爲世父，後生爲叔父。<span class="jiazhu">世有爲嫡者，嗣世統故也。</span>男子先生爲兄，後生爲弟。謂女子先生爲姊，後生爲妹。父之姊妹爲姑，父之從父晜弟爲從祖父，父之從祖晜弟爲族父。族父之子相謂爲族晜弟，族晜弟之子相謂爲親同姓。<span class="jiazhu">同姓之親無服屬。</span>兄之子弟之子，相謂爲從父晜弟。<span class="jiazhu">從父而別。</span>子之子爲孫，<span class="jiazhu">孫猶後也。</span>孫之子爲曾孫，<span class="jiazhu">曾猶重也。</span>曾孫之子爲玄孫，<span class="jiazhu">玄者，言親屬微昧也。</span>玄孫之子爲來孫，<span class="jiazhu">言有往來之親</span>來孫之子爲晜孫，<span class="jiazhu">晜，後也。<span class="shu-ming">汲塚竹</span>書曰：「不窋之晜弟。」</span>晜孫之子爲仍孫，<span class="jiazhu">仍亦重也。</span>仍孫之子爲雲孫。<span class="jiazhu">言輕遠如浮雲。</span>王父之姊妹爲王姑，曾祖王父之姊妹爲曾祖王姑，高祖王父之姊妹爲高祖王姑，父之從父姊妹爲從祖姑，父之從祖姊妹爲族祖姑。父之從父晜弟之母爲從祖王母，父之從祖晜弟之母爲族祖王母。父之兄妻爲世母，父之弟妻爲叔母。父之從父晜弟之妻爲從祖母，父之從祖晜弟之妻爲族祖母。父之從祖祖父爲族曾王父，父之從祖祖母爲族曾王母。父之妾爲庶母。祖，王父也。晜，兄也。<span class="jiazhu">今江東人通言晜。○從，才用切。晜音昆。</span>宗族。<span class="jianshu"><span class="yinwen">疏</span>「父爲」至「宗族」。○釋曰：此別同宗親族。<span class="shu-ming">白虎通</span>曰：「父，矩也，以度教子也。」又爲考。考，成也，言有成德。<span class="shu-ming">廣雅</span>云：「母，牧也。」言育養子也。又爲妣。妣，媲也，媲匹於父。<span class="shu-ming">廣雅</span>又云：「兄，況也。」況於父。又謂之晜。弟，悌也。言順於兄。子，孜也。以孝事父，常孜孜也。孫，順也。順於祖。男，任也。任家事也。女，如也。<span class="shu-ming">白虎通</span>曰：「言如人也。」徐鍇曰：「女子從父之教，從夫之命，故曰如。」姑，故也，言尊如故也。又謂之威。徐鍇曰：「土盛於戌。土，陰之主也。故字從戌。」<span class="shu-ming">漢律</span>曰：「婦告威姑。」是也。姊，諮也。以其先生，言可諮問。<span class="shu-ming">說文</span>云：「妹，女弟也。」又謂之媦。妾，接也。鄭注<span class="shu-ming">禮記</span>云：「聞彼有禮，走而往焉，以得接見於君子也。庶母者，父之妾也。」此皆同宗之族也。<span class="shu-ming">白虎通</span>云：「宗者何謂也？宗者尊也，爲先祖主也。宗，人之所尊也。<span class="shu-ming">禮記</span>曰：宗人將有事，族人皆侍。侍所以必有宗，何也？所以長和睦也。族者何也？族者湊也，聚也。謂恩愛相流湊，生相親愛，死相哀痛，有會聚之道，故謂之族也。」</span><span class="jianshu">○注「禮記」至「此例也」。○釋曰：云「<span class="shu-ming">禮記</span>曰：生曰父、母、妻，死曰考、妣、嬪」者，<span class="shu-ming">曲禮下</span>篇文也。云「今世學者從之」者，謂從<span class="shu-ming">禮記</span>，以父、母、妻爲生之稱，以考、妣、嬪爲死之稱。彼乃記者一家之說爾，學者膠柱，遂爲生死定稱，非也。故郭氏引諸文以證之。云「<span class="shu-ming">尚書</span>曰：大傷厥考心」，<span class="shu-ming">康誥</span>文也。云「事厥考厥長」、「聰聽祖考之彝訓」者，皆<span class="shu-ming">酒誥</span>文也。云「如喪考妣」者，<span class="shu-ming">舜典</span>文也。此皆生稱考妣也。云「<span class="shu-ming">公羊傳</span>曰：「惠公者何？隱之考也。仲子者何？桓之母也」者，隱元年傳文也。此即死稱母也。云「<span class="shu-ming">蒼頡篇</span>曰：考妣延年」者，此亦生稱考妣也。云「<span class="shu-ming">書</span>曰：嬪于虞」者，<span class="shu-ming">堯典</span>文也。云「<span class="shu-ming">詩</span>曰：聿嬪于京」，<span class="shu-ming">大雅·大明</span>篇文也。云「<span class="shu-ming">周禮</span>有九嬪之官」者，屬天官掌婦學之法者也。此皆生稱嬪者也。云「明此非死生之異稱矣」者，所以破先儒之說也。云「其義猶今謂兄爲晜、妹爲媦，即是此例也」者，舉類以曉人也。</span><span class="jianshu">○注「從祖而別世統異故」。○釋曰：解所以稱從之理也。從祖而別，繼世分宗，其統各異，故曰從祖。</span><span class="jianshu">○注「世有爲嫡者，嗣世統故也」。○釋曰：解所以稱世之義也。繼世以嫡長，先生於父則繼者也，故曰世父。<span class="shu-ming">說文</span>叔作尗，許慎曰：「從上小。」言尊行之小也。</span><span class="jianshu">○注「同姓之親無服屬」。○釋曰：<span class="shu-ming">禮記·大傳</span>云：「親者屬也。」鄭注云：「有親者服，名以其屬親疏。」此經言親同姓者，謂五世之外，比諸同姓猶親，但無服屬爾。</span><span class="jianshu">○注「孫猶後也」。○釋曰：言繼後嗣也。<span class="shu-ming">廣雅</span>云：「孫，順也。」許慎云：「從子從系。」系，續也。言順續也，言順續先祖之後也。</span><span class="jianshu">○注「玄者言親屬微昧也」。○釋曰：玄者，緅緇之間色，色之微昧者也。親屬微昧，故曰玄孫。</span><span class="jianshu">○注「晜，後也。<span class="shu-ming">汲塚竹書</span>曰：不窋之晜孫」。○釋曰：「晜，後也」，<span class="shu-ming">釋言</span>文。<span class="shu-ming">束皙傳</span>曰：「大康元年，汲郡民盜發魏安釐王塚，得竹書漆字科斗之文。」科斗文者，周時古文也。其字頭粗尾細，似科斗之蟲，故俗名之焉。不窋，后稷之子也。晜孫，謂毀榆也。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>母之考爲外王父，母之妣爲外王母。母之王考爲外曾王父，母之王妣爲外曾王母。<span class="jiazhu">異姓，故言外。</span>母之晜弟爲舅，母之從父晜弟爲從舅，母之姊妹爲從母。從母之男子爲從母晜弟，其女子子爲從母姊妹。母黨。<span class="jianshu"><span class="yinwen">疏</span>「母之」至「母黨」。○釋曰：此一節別母之族黨也。黨是鄉之細也。此外族屬母，若黨之屬鄉，故云母黨。云舅者，孫炎云：「舅之言舊，尊長之稱。」<span class="shu-ming">詩·秦風</span>云：「我送舅氏，曰至渭陽。」是也。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>妻之父爲外舅，妻之母爲外姑。<span class="jiazhu">謂我舅者，吾謂之甥。然則亦宜呼婿爲甥。<span class="shu-ming">孟子</span>曰：「帝館甥於二室。」是。</span>姑之子爲甥，舅之子爲甥，妻之晜弟爲甥，姊妹之夫爲甥。<span class="jiazhu">四人體敵，故更相爲甥。甥猶生也。今人相呼皆依此。</span>妻之姊妹同出爲姨。<span class="jiazhu">同出謂俱已嫁。<span class="shu-ming">詩</span>曰：「邢侯之姨。」</span>女子謂姊妹之夫爲私。<span class="jiazhu"><span class="shu-ming">詩</span>曰：「譚公維私。」</span>男子謂姊妹之子爲出。<span class="jiazhu"><span class="shu-ming">公羊傳</span>曰：「蓋舅出。」</span>女子謂晜弟之子爲侄，<span class="jiazhu"><span class="shu-ming">左傳</span>曰：「侄其從姑。」</span>謂出之子爲離孫，謂侄之子爲歸孫，女子子之子爲外孫。女子同出，謂先生爲姒，後生爲娣。<span class="jiazhu">同出謂俱嫁事一夫。<span class="shu-ming">公羊傳</span>曰：「諸侯娶一國，二國往媵之，以侄娣從。娣者何？弟也。」此即其義也。</span>女子謂兄之妻爲嫂，弟之妻爲婦。<span class="jiazhu">猶今言新婦是也。</span>長婦謂稚婦爲娣婦，娣婦謂長婦爲姒婦。<span class="jiazhu">今相呼先後，或云妯娌。○侄，徒結反。姒音似。娣音第。</span>妻党。<span class="jianshu"><span class="yinwen">疏</span>「妻之」至「妻党」。○釋曰：此一節別妻之親党也。<span class="shu-ming">內則</span>云：「聘則爲妻。」<span class="shu-ming">白虎通</span>云：「妻者齊也，與夫齊體。自天子下至庶人，其義一也。」</span><span class="jianshu">○注「<span class="shu-ming">孟子</span>曰：帝館甥於二室」。○釋曰：<span class="shu-ming">孟子</span>云：「舜尚見帝，帝館甥於貳室。亦饗舜，迭爲賓主，是天子而友匹夫也。」彼注云：「尚，上也。舜在畎之時，堯友禮之。舜上見堯，舍之於貳室。貳室，副宮也。堯亦就饗舜之所設，更迭爲賓主。<span class="shu-ming">禮記</span>：『妻父曰外舅。』謂我舅者，吾謂之甥。堯以女妻舜，故謂堯甥。卒與之天位，是天子之友匹夫也。」</span><span class="jianshu">○注「四人」至「依此」。○釋曰：「四人」謂姑之子、舅之子、妻之晜弟、姊妹之夫，是也。此四人尊卑體敵，更相爲甥。云「甥猶生也」者，取相親之意也。</span><span class="jianshu">○注「<span class="shu-ming">詩</span>曰：邢侯之姨，譚公維私」。○釋曰：皆<span class="shu-ming">衛風·碩人</span>篇文也。孫炎曰：「私，無正親之言。」然則謂吾姨者，我謂之私。邢侯譚公，皆莊姜姊妹之夫。互言之耳。<span class="shu-ming">春秋</span>「譚子奔莒」，則譚是子爵。言公者，蓋依臣子稱便文耳。</span><span class="jianshu">○注「<span class="shu-ming">公羊傳</span>曰：蓋舅出」。○釋曰：案<span class="shu-ming">春秋</span>襄五年「夏，叔孫豹、鄫世子巫如晉」。<span class="shu-ming">公羊傳</span>曰：「外相如不書，此何以書？爲叔孫豹率而與之俱也。叔孫豹則曷爲率而與之俱？蓋舅出也。」何休云：「巫者，鄫前夫人襄公母姊妹之子也，俱莒外孫，故曰舅出。」是也。</span><span class="jianshu">○注「<span class="shu-ming">左傳</span>曰：侄其從姑」。○釋曰：案僖十五年傳云：初，晉獻公筮嫁伯姬於秦，遇「歸妹」之「睽」。史蘇占之曰：「不吉。其繇曰：『侄其從姑。』杜注云：「震爲木，離爲火，火從木生離爲震，妹於火爲姑。謂我侄者，我謂之姑。謂子圉質秦。」是也。</span><span class="jianshu">○注「公羊」至「弟也」。○釋曰：<span class="shu-ming">春秋</span>莊十九年「秋，公子結媵陳人之婦於鄄，遂及齊侯、宋公盟」。<span class="shu-ming">公羊傳</span>曰：「媵者何？諸侯娶一國，則二國往媵之，以侄娣從。侄者何？兄之子也。娣者何？弟也。諸侯壹聘九女，諸侯不再娶。」何休云：「必以侄娣從之者，欲使一人有子，二人喜也。所以妨嫉，令重繼也。因以備尊尊親親也。九者，極陽數也。不再娶者，所以節人情開媵路。」</span><span class="jianshu">○注「猶今言新婦是也」。○釋曰：<span class="shu-ming">儀禮·喪服傳</span>云：「夫之晜弟，何以無服也？其夫屬乎婦道者，妻皆母道也。其夫屬乎子道者，妻皆婦道也。謂弟之妻婦者，是嫂亦可謂之母乎？故名者，人治之大者也。可無慎乎？」鄭注云：「道猶行也。言婦棄姓，無常秩，嫁於父行則爲母行，嫁於子行則爲婦行，謂弟之妻爲婦者，卑遠之，故謂之婦。嫂者，尊嚴之稱，是嫂亦可謂之母乎？嫂猶叟也，叟，老人稱也，是爲敘男女之別爾。若己以母婦之服服兄弟之妻，兄弟之妻以舅子之服服己，則是亂昭穆之敘也。治猶理也。父母兄弟夫婦之理，人倫之大者，可不慎乎！」<span class="shu-ming">大傳</span>曰：「同姓從宗，合族屬；異姓主名，治際會。名著而男女有別。」是別嫂婦之名也。郭云「猶今言新婦」者，以時驗而知也。至今猶然。</span><span class="jianshu">○注「今相呼先後，或云妯娌」。○釋曰：<span class="shu-ming">廣雅</span>云：「娣姒妯娌。娣姒，先後也。」世人多疑娣姒之名，皆以爲兄妻呼弟妻爲娣，弟妻呼兄妻爲姒，因即惑於斯文，不知何以爲說。今謂母婦之號，隨夫尊卑。娣姒之名，從身長幼，以其俱來夫族，其夫班秩，既同尊卑，無以相加，遂從身之少長。<span class="shu-ming">喪服·小功章</span>曰：「娣姒婦報。傳曰：娣姒婦者，弟長也。」以弟長解娣姒，言娣是弟，姒是長也。<span class="shu-ming">公羊傳</span>亦云：「娣者何？弟也。」是其以弟解娣，自然以長解姒。長謂身之年長，非夫之年長也。此云「長婦謂稚婦爲娣婦，娣婦謂長婦爲姒婦」者，止言婦之長稚，不言夫之大小。<span class="shu-ming">左傳</span>成十一年，穆姜謂聲伯之母爲姒；昭二十八年傳，叔向之嫂謂叔向之妻爲姒。二者皆呼夫弟之妻爲姒，豈計夫之長幼乎？上云「女子同出，謂先生爲姒，後生爲娣」。郭云：「同出謂俱嫁事一夫」也。事一夫者，以己生先後爲娣姒，則知娣姒以己之年，非夫之年也。故賈逵、鄭玄及杜預皆云兄弟之妻相謂爲姒，言兩人相謂，長者爲姒，知娣姒之名不計夫之長幼也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>婦稱夫之父曰舅，稱夫之母曰姑。姑舅在，則曰君舅、君姑；沒，則曰先舅、先姑。<span class="jiazhu"><span class="shu-ming">國語</span>曰：「吾聞之先姑。」</span>謂夫之庶母爲少姑，夫之兄爲兄公，<span class="jiazhu">今俗呼兄鐘，語之轉耳。</span>夫之弟爲叔，夫之姊爲女公，夫之女弟爲女妹。<span class="jiazhu">今謂之女妹是也。</span>子之妻爲婦，長婦爲嫡婦，眾婦爲庶婦。女子子之夫爲壻。壻之父爲姻，婦之父爲婚。父之党爲宗族，母與妻之党爲兄弟。父之父母、壻之父母相謂爲婚姻。兩壻相謂爲亞。<span class="jiazhu"><span class="shu-ming">詩</span>曰：「瑣瑣姻亞。」今江東人呼同門爲僚壻。</span>婦之党爲婚兄弟，壻之党爲姻兄弟。<span class="jiazhu">古者皆謂婚姻爲兄弟。</span>嬪，婦也。<span class="jiazhu"><span class="shu-ming">書</span>曰：「嬪于虞。」</span>謂我舅者，吾謂之甥也。<span class="jiazhu">○公音鐘。嫡音的。嬪音訊。</span>婚姻。<span class="jianshu"><span class="yinwen">疏</span>「婦稱」至「婚姻」。○釋曰：此別夫婦婚姻之名也。<span class="shu-ming">說文</span>云：「婦，服也。從女持帚灑掃也。」<span class="shu-ming">白虎通</span>云：「夫婦者何謂也？夫者扶也，以道扶接。婦者服也，以禮屈服。」「謂之舅姑者何？舅者舊也。姑者故也。舊、故，老人稱也。夫之父母謂舅姑何？尊如父而非父者舅也，親如母而非母者姑也。」鄭注<span class="shu-ming">喪服傳</span>云：「女子子者，子女也，別於男子也。」<span class="shu-ming">說文</span>云：「壻，女之夫也。從士從胥。」聞一知十爲士。胥者，有才知之稱。故謂女之夫爲壻。<span class="shu-ming">廣雅</span>云：「壻謂之倩。」<span class="shu-ming">方言</span>云：「東齊之間，壻謂之倩。」<span class="shu-ming">白虎通</span>云：「婚姻者何謂？昏時行禮，故曰婚。婦人因夫而成，故曰姻。」</span><span class="jianshu">○注「<span class="shu-ming">國語</span>曰：吾聞之先姑」。○釋曰：<span class="shu-ming">魯語</span>：季康子問於公文伯之母曰：「主亦有以語肥也。」對曰：「吾能老而已，何以語子？」康子曰：「雖然，肥原有聞於主。」對曰：「吾聞諸先姑曰：『君子能勞，後世有繼。』」子夏聞之曰：「善哉！商聞之曰：『古之嫁者，不及舅、姑，謂之不幸。』夫婦，學於舅姑者也。」是矣。</span><span class="jianshu">○注「<span class="shu-ming">詩</span>曰：瑣瑣姻亞」。○釋曰：<span class="shu-ming">小雅·節南山</span>文也。劉熙<span class="shu-ming">釋名</span>云：「『兩壻相謂爲亞』者，言每一人取姊，一人取妹，相亞次也。又並來女氏，則姊夫在前，妹夫在後，亦相亞也。」</span><span class="jianshu">○注「古者皆謂婚姻爲兄弟」。○釋曰：<span class="shu-ming">禮記</span>：「曾子問曰：『昏禮既納幣，有吉日，女之父母死，則如之何？』孔子曰：『壻使人吊，如壻之父母死，則女之家亦使人吊。』」鄭注云：「必使人吊者，未成兄弟。」又云：「父喪稱父，母喪稱母，父母不在，則稱伯父、世母。壻已葬，壻之伯父致命女氏曰：『某之子有父母之喪，不得嗣爲兄弟，使某致命。』女氏許諾而弗敢嫁，禮也。」是古者謂昏姻爲兄弟，以夫婦有兄弟之義。或據壻於妻之父母有緦服，故得謂之兄弟也。</span><span class="jianshu">○注「<span class="shu-ming">書</span>曰：嬪于虞」。○釋曰：案<span class="shu-ming">堯典</span>：群臣共舉舜於帝，「帝曰：『我其試哉！女于時，觀厥刑於二女。』厘降二女於媯汭，嬪于虞。」孔安國注云：「降，下。嬪，婦也。舜爲匹夫，能以義理下帝女之心於所居媯水之汭，使行婦道於虞氏。」是也。</span></p>
</div></body></html>