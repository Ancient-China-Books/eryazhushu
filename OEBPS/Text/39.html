<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋山第十一</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋山第十一</h1><hr/></div>
<p class="jianshu"><span class="yinwen">疏</span>「釋山第十一」。○釋曰：案<span class="shu-ming">釋名</span>云：「山，產也。」言產生萬物。<span class="shu-ming">說文</span>云：「山，宣也，宣氣散生萬物，有石而高，象形也。」此篇釋諸山之名，故云釋山。</p>
<p class="em2" id="p0"><a class="gg-link" href="#p0" onclick="return changeColor(this);"></a>河南華，<span class="jiazhu">華陰山。</span>河西嶽，<span class="jiazhu">吳嶽。</span>河東岱，<span class="jiazhu">岱宗，泰山。</span>河北恒，<span class="jiazhu">北嶽恒山。</span>江南衡。<span class="jiazhu">衡山，南嶽。</span><span class="jianshu"><span class="yinwen">疏</span>「河南華」至「江南衡」。○釋曰：篇首載此五山者，以爲中國之名山也。案<span class="shu-ming">周禮·職方氏</span>：「河南曰豫州，其山鎮曰華山。」「正西曰雍州，其山鎮曰嶽山。」「正東曰兗州，其山鎮曰岱山。」「正北曰並州，其山鎮曰恒山。」「正南曰荊州，其山鎮曰衡山。」鄭注云：「鎮名山安地德者也。」又爲五嶽，知者，案鄭注<span class="shu-ming">大司樂</span>云：「五嶽，岱在兗州，衡在荊州，華在豫州，嶽在雍州，恒在並州。」是也。案，下文及經典群書言五嶽者，皆數嵩高不數嶽。而鄭云然者，蓋鄭有所案據，更見異意也。其正名五嶽，必取嵩高爲定解，下文別釋。云「河南華」、注「華陰山」者，案<span class="shu-ming">禹貢</span>「導河積石，至於龍門；南至於華陰；東至於底柱」。孔安國云：「河自龍門南流至華山，北而東行。」然則此山在河之南，故曰「河南華」。下皆放此。在華陰縣界，故曰華陰山也。云「河西嶽」、注「吳嶽」者，在西河之西，一名吳嶽。鄭玄云：「在博。」云「河東岱」、注「岱宗，泰山」者，在東河之東，一名岱宗，一名泰山。鄭玄云：「在博。」云「河北恒」、注「北嶽，恒山」者，下文「恒山爲北嶽」是也。鄭玄云：「在上曲陽。」云「江南衡」、注「衡山，南嶽」者，<span class="shu-ming">禹貢</span>云：「岷山導江。」又曰：「岷山之陽至於衡山。」孔注云：「衡山，江所經。」然則江水經此山之北，東入於海，故曰「江南衡」也。鄭注<span class="shu-ming">大宗伯</span>云：五嶽，「南曰衡」也。是也。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>山三襲，陟。<span class="jiazhu">襲亦重。</span><span class="jianshu"><span class="yinwen">疏</span>「山三襲，陟。」</span><span class="jianshu">○注「襲亦重」。○釋曰：山之形若三山重累者名陟。重衣謂之襲，故以襲爲重也。上篇注已云「成猶重也」，故此云亦也。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>再成，英。<span class="jiazhu">兩山相重。</span><span class="jianshu"><span class="yinwen">疏</span>「再成，英」。</span><span class="jianshu">○注「兩山相重」。○釋曰：成，重也。山形兩重者名英。今南郡英山縣，蓋取此名也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>一成，坯。<span class="jiazhu"><span class="shu-ming">書</span>曰：「至於大伾。」○坯，備悲切。</span><span class="jianshu"><span class="yinwen">疏</span>「一成，坯」。</span><span class="jianshu">○注「<span class="shu-ming">書</span>曰：『至於大伾。』」○釋曰：案此文則山上更有一山重累者，名伾。「<span class="shu-ming">書</span>曰」者，<span class="shu-ming">禹貢</span>文也。孔安國云：「山再成曰伾。」與此不同者，蓋所見異也。鄭玄云：「大伾，在修武武德之界。」張揖云：「成皋縣山也。」<span class="shu-ming">漢書音義</span>臣瓚以爲皆非。今黎陽縣山臨河，豈不是大伾乎？瓚意當然。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>山大而高，崧。<span class="jiazhu">今中嶽嵩高山，蓋依此名。○崧，嵩。</span><span class="jianshu"><span class="yinwen">疏</span>「山大而高，崧」。</span><span class="jianshu">○注「今中嶽嵩山，蓋依此名」。○釋曰：<span class="shu-ming">詩·大雅</span>云：「崧高維嶽。」毛傳云：「崧，高貌。」<span class="shu-ming">釋名</span>云：「崧，竦也。亦高稱也。」李巡曰：「高大曰嵩。」此則山高大者自名崧。本不指中嶽，名嵩高或取此文以立名乎？無正文，故云「蓋」以疑之。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>山小而高，岑。<span class="jiazhu">言岑崟。</span><span class="jianshu"><span class="yinwen">疏</span>「山小而高，岑」。</span><span class="jianshu">○注「言岑崟」。○釋曰：言山形雖小而高嶔崟者，名岑也。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>銳而高，嶠。<span class="jiazhu">言鑯峻。○嶠，音喬。</span><span class="jianshu"><span class="yinwen">疏</span>「銳而高，嶠」。</span><span class="jianshu">○注「言鑯峻」。○釋曰：銳則鑯也，言山形鑯峻而高者名嶠。<span class="shu-ming">列子</span>曰：「浡海之東有壑，其中山曰員嶠。」蓋同此也。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>卑而大，扈。<span class="jiazhu">扈，廣貌。</span><span class="jianshu"><span class="yinwen">疏</span>「卑而大，扈」。</span><span class="jianshu">○注「扈，廣貌」。○釋曰：言山形卑下而廣大者名扈。<span class="shu-ming">禮記·檀弓</span>云：「南宮縚之妻之姑之喪。夫子誨之，髽曰：『爾毋扈扈爾。』」鄭注云：「扈扈謂大廣。」蓋取此義也。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>小而眾，巋。<span class="jiazhu">小山叢羅。○巋，丘鬼切。</span><span class="jianshu"><span class="yinwen">疏</span>「小而眾，巋」。</span><span class="jianshu">○注「小山叢羅」。○釋曰：言山小而眾、叢萃羅列者，名巋。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>小山岌大山，峘。<span class="jiazhu">岌謂高過。○岌，魚泣切。峘，桓。</span><span class="jianshu"><span class="yinwen">疏</span>「小山岌大山，峘」。</span><span class="jianshu">○注「岌謂高過」。○釋曰：言小山與大山相並，而小山高過於大山者，名峘。非謂小山名岌，大山名峘也。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>屬者，嶧。<span class="jiazhu">言駱驛相連屬。○屬，燭。嶧，亦。</span><span class="jianshu"><span class="yinwen">疏</span>「屬者，嶧」。</span><span class="jianshu">○注「言駱驛相連屬」。○釋曰：言山形相連屬、駱驛然不絕者，名嶧。駱驛，連屬不絕之辭。<span class="shu-ming">禹貢</span>云：「嶧陽孤桐。」<span class="shu-ming">地理志</span>云：東海下邳縣西有「葛嶧山」，取此名也。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>獨者，蜀。<span class="jiazhu">蜀亦孤獨。</span><span class="jianshu"><span class="yinwen">疏</span>「獨者，蜀」。</span><span class="jianshu">○注「蜀亦孤獨」。○釋曰：言山之孤獨者名蜀。案<span class="shu-ming">說文</span>云：蜀，蟲名。<span class="shu-ming">詩</span>云：「蜎蜎者蜀。」<span class="shu-ming">釋蟲</span>云：「蚅，烏蠋。」郭云：「大蟲如指，似蠶。」此蟲更無群匹，故云蜀亦孤獨。既蟲之孤獨者蜀，是以山之孤獨者亦名蜀也。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>上正，章。<span class="jiazhu">山上平。</span><span class="jianshu"><span class="yinwen">疏</span>「上正，章」。</span><span class="jianshu">○注「山上平」。○釋曰：正猶平也。言山形上平者名章。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>宛中，隆。<span class="jiazhu">山中央高。</span><span class="jianshu"><span class="yinwen">疏</span>「宛中，隆」。</span><span class="jianshu">○注「山中央高」。○釋曰：言山形中央蘊聚而高者名隆。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>山脊，岡。<span class="jiazhu">謂山長脊。</span><span class="jianshu"><span class="yinwen">疏</span>「山脊，岡」。</span><span class="jianshu">○注「謂山長脊」。○釋曰：孫炎云：「長山之脊也。」言高山之長脊，名岡。<span class="shu-ming">詩</span>云「陟彼高岡」是也。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>未及上，翠微。<span class="jiazhu">近上旁陂。</span><span class="jianshu"><span class="yinwen">疏</span>「未及上，翠微」。</span><span class="jianshu">○注「近上旁陂」。○釋曰：謂未及頂上，在旁陂陀之處，名翠微。一說：山氣青縹色，故曰「翠微」也。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>山頂，塚。<span class="jiazhu">山顛。</span>崒者，厜㕒。<span class="jiazhu">謂山峰頭巉岩。○崒，子恤反。厜，子規切。㕒音危。</span><span class="jianshu"><span class="yinwen">疏</span>「山頂」至「厜㕒」。○釋曰：此二句釋<span class="shu-ming">小雅·十月</span>云「山塚崒崩」之文也。毛傳云：「山頂曰塚。」鄭箋云：「崒者，崔嵬。」雖音字小異，義實同也，是取此文爲說。彼云：「塚者，謂山頂也。」<span class="shu-ming">釋言</span>云：「顛，頂也。」故此郭云「山顛」。彼云：「萃者，謂山顛之末，其峰巉岩厜㕒然者也。」</span></p>
<p class="em2" id="p17"><a class="gg-link" href="#p17" onclick="return changeColor(this);"></a>山如堂者，密。<span class="jiazhu">形如堂室者。<span class="shu-ming">尸子</span>曰：「松柏之鼠，不知堂密之有美樅。」</span><span class="jianshu"><span class="yinwen">疏</span>「山如堂者，密」。○釋曰：言山形如堂室者，名密。</span><span class="jianshu">○注「<span class="shu-ming">尸子</span>至」美樅」。○釋曰：此<span class="shu-ming">尸子·綽子</span>篇文，引之證山有名密者。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>如防者，盛。<span class="jiazhu">防，堤。盛，音成。</span><span class="jianshu"><span class="yinwen">疏</span>「如防者，盛」。</span><span class="jianshu">○注「防，堤」。○釋曰：此盛，讀如粢盛之盛。堤防之形嶞而高峻，若黍稷之在器，故其山形如堤防者，亦名盛也。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>巒，山墮。<span class="jiazhu">謂山形長狹者，荊州謂之巒。<span class="shu-ming">詩</span>曰：「嶞山喬嶽。」○嶞，湯果切。</span><span class="jianshu"><span class="yinwen">疏</span>「巒，山墮」。○釋曰：凡物狹而長者，謂之嶞，則此言山嶞者，謂山形狹長者，一名巒也。</span><span class="jianshu">○注「<span class="shu-ming">詩</span>曰：『嶞山喬嶽。』」○釋曰：<span class="shu-ming">周頌·般</span>篇文也。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>重甗，隒。<span class="jiazhu">謂山形如累兩甗。甗，甑。山形狀似之，因以名云。○重，平聲。甗，言蹇反。隒，音儼。</span><span class="jianshu"><span class="yinwen">疏</span>「重甗，隒」。</span><span class="jianshu">○注「謂山」至「名云」。○釋曰：孫炎云：「山基有重岸也。」郭云：「甗，甑」者，鄭眾注<span class="shu-ming">考工記</span>云：「甗，無底甑。」<span class="shu-ming">方言</span>云：「甑，自關而東謂之甗。」故知甗，甑也。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>左右有岸，厒。<span class="jiazhu">夾山有岸。○厒，口閣切。</span><span class="jianshu"><span class="yinwen">疏</span>「左右有岸，厒」。</span><span class="jianshu">○注「夾山有岸」。○釋曰：謂山兩邊有水，山與水爲岸，此山名厒。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>大山宮小山，霍。<span class="jiazhu">宮謂圍繞之。<span class="shu-ming">禮記</span>曰「君爲廬宮之」是也。</span><span class="jianshu"><span class="yinwen">疏</span>「大山宮小山，霍」。○釋曰：宮猶圍繞也。謂小山在中，大山在外圍繞之，山形若此者，名霍。非謂大山名宮，小山名霍也。</span><span class="jianshu">○注「宮謂」至「是也」。○釋曰：「<span class="shu-ming">禮記</span>曰」者，<span class="shu-ming">喪大記</span>文也。鄭注云：「宮謂圍障之也。」引之者，證宮爲圍繞之義也。</span></p>
<p class="em2" id="p23"><a class="gg-link" href="#p23" onclick="return changeColor(this);"></a>小山別大山，鮮。<span class="jiazhu">不相連。○別，彼列切。鮮，息淺切。</span><span class="jianshu"><span class="yinwen">疏</span>「小山別大山，鮮」。</span><span class="jianshu">○注「不相連」。○釋曰：謂小山與大山分別不相連屬者，名鮮。李巡云：「大山少，故曰鮮。」</span></p>
<p class="em2" id="p24"><a class="gg-link" href="#p24" onclick="return changeColor(this);"></a>山絕，陘。<span class="jiazhu">連中斷絕。○陘，形。</span><span class="jianshu"><span class="yinwen">疏</span>「山絕，陘」。</span><span class="jianshu">○注「連中斷絕」。○釋曰：謂山形連延中忽斷絕者，名陘。</span></p>
<p class="em2" id="p25"><a class="gg-link" href="#p25" onclick="return changeColor(this);"></a>多小石，磝。<span class="jiazhu">多礓礫。○磝，音敲。</span><span class="jianshu"><span class="yinwen">疏</span>「多小石，磝。」</span><span class="jianshu">○注「多礓礫」。○釋曰：礓礫，即小石也。山多此小石者名磝。<span class="shu-ming">釋名</span>曰：「小石曰礫。」</span></p>
<p class="em2" id="p26"><a class="gg-link" href="#p26" onclick="return changeColor(this);"></a>多大石，礜。<span class="jiazhu">多磐石。○礜，音殼。</span><span class="jianshu"><span class="yinwen">疏</span>「多大石，礜」。</span><span class="jianshu">○注「多磐石」。○釋曰：盤，大石也。山多此磐石者名礜。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>多草木，岵；無草木，峐。<span class="jiazhu">皆見<span class="shu-ming">詩</span>。○岵，戶。峐，屺。</span><span class="jianshu"><span class="yinwen">疏</span>「多草木，岵；無草木，峐」。</span><span class="jianshu">○注「皆見<span class="shu-ming">詩</span>」。○釋曰：峐當作屺，音起。案<span class="shu-ming">詩·魏風</span>云：「陟彼岵兮，瞻望父兮。」又曰：「陟彼屺兮，瞻望母兮。」毛傳云：「山無草木曰岵。」「山有草木曰屺。」與此不同者，當是傳寫誤也。王肅解依<span class="shu-ming">爾雅</span>。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>山上有水，埒。<span class="jiazhu">有停泉。○埒，音劣。</span><span class="jianshu"><span class="yinwen">疏</span>「山上有水，埒」。</span><span class="jianshu">○注「有停泉」。○釋曰：謂山巔之上有停泉，名埒。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>夏有水，冬無水，澩。<span class="jiazhu">有停潦。○澩，音學。</span><span class="jianshu"><span class="yinwen">疏</span>「夏有水，冬無水，澩」。</span><span class="jianshu">○注「有停潦」。○釋曰：潦，雨水也。言山上汙下，夏有停泉，至冬竭涸者，名澩。</span></p>
<p class="em2" id="p30"><a class="gg-link" href="#p30" onclick="return changeColor(this);"></a>山豄無所通，谿。<span class="jiazhu">所謂窮瀆者，雖無所通，與水注川同名。○豄，音瀆。</span><span class="jianshu"><span class="yinwen">疏</span>「山豄無所通，谿」。○釋曰：豄即溝瀆也。山有豄而無通流者，名谿。</span><span class="jianshu">○注「所謂」至「同名」。○釋曰：云「所謂」者，所謂<span class="shu-ming">釋丘</span>云「窮瀆，汜」者也。云：「與水注川同名」者，即<span class="shu-ming">釋水</span>云「水注川曰谿」是也。</span></p>
<p class="em2" id="p31"><a class="gg-link" href="#p31" onclick="return changeColor(this);"></a>石戴土謂之崔嵬。<span class="jiazhu">石山上有土者。○崔，徂回切。嵬，五回切。</span>土戴石爲砠。<span class="jiazhu">土山上有石者。○砠，七余切。</span><span class="jianshu"><span class="yinwen">疏</span>「石戴」至「爲砠」。○釋曰：<span class="shu-ming">詩·周南·卷耳</span>云：「陟彼崔嵬。」又云：「陟彼砠矣。」毛傳云：「崔嵬，土山之戴石者。」「石山戴土曰砠。」與此正反者，或傳寫誤也。</span></p>
<p class="em2" id="p32"><a class="gg-link" href="#p32" onclick="return changeColor(this);"></a>山夾水，澗。陵夾水，澞。<span class="jiazhu">別山陵間有水者之名。○澞，音虞。</span><span class="jianshu"><span class="yinwen">疏</span>「山夾」至「水澞」。○釋曰：謂山間有水者名澗。<span class="shu-ming">詩</span>云「考盤在澗」，是也。其陵間有水者名澞。</span></p>
<p class="em2" id="p33"><a class="gg-link" href="#p33" onclick="return changeColor(this);"></a>山有穴爲岫。<span class="jiazhu">謂岩穴。</span><span class="jianshu"><span class="yinwen">疏</span>「山有穴爲岫」。○釋曰：謂山有岩穴者爲岫也。</span></p>
<p class="em2" id="p34"><a class="gg-link" href="#p34" onclick="return changeColor(this);"></a>山西曰夕陽，<span class="jiazhu">暮乃見日。</span><span class="jianshu"><span class="yinwen">疏</span>「山西曰夕陽」。</span><span class="jianshu">○注「暮乃見日」。○釋曰：日即陽也，夕始得陽，故名夕陽。<span class="shu-ming">詩·大雅·公劉</span>云：「度其夕陽，豳居允荒。」是也。</span></p>
<p class="em2" id="p35"><a class="gg-link" href="#p35" onclick="return changeColor(this);"></a>山東曰朝陽。<span class="jiazhu">旦即見日。</span><span class="jianshu"><span class="yinwen">疏</span>「山東曰朝陽」。</span><span class="jianshu">○注「旦即見日」。○釋曰：謂山頂之東皆早朝見日。但是山東之岡脊總曰朝陽。<span class="shu-ming">詩·大雅·卷阿</span>曰：「梧桐生矣，於彼朝陽。」是也。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>泰山爲東嶽，華山爲西嶽，霍山爲南嶽，<span class="jiazhu">即天柱山。潛水所出。</span>恒山爲北嶽，<span class="jiazhu">常山。</span>嵩高爲中嶽。<span class="jiazhu">大室山也。</span><span class="jianshu"><span class="yinwen">疏</span>「泰山」至「中嶽」。○釋曰：案<span class="shu-ming">周禮·大宗伯</span>云：「以血祭祭社稷五祀五嶽。」故此釋之也。<span class="shu-ming">白虎通</span>云：「岳者何爲？嶽之爲言捔，捔功德也。東方爲岱者，言萬物皆相代於東方也。南方爲霍，霍之爲言護也，言太陽用事護養萬物也。西方爲華，華之爲言獲也，言萬物成熟可得獲也。北方爲恒，恒者，常也，萬物伏藏於北方有常也。中央爲嵩，嵩言其高大也。<span class="shu-ming">風俗通</span>云：「岳，捔考功德黜陟也。」然則以四方，方有一山，天子巡守至其下，捔考諸侯功德而黜陟之，故謂之嶽也。案<span class="shu-ming">詩</span>傳言四嶽之名，東嶽岱，南嶽衡。此及諸經傳多云：泰山爲東嶽，霍山爲南嶽者，皆山有二名也。<span class="shu-ming">風俗通</span>云：泰山，山之尊。一曰岱宗。岱，始也；宗，長也。萬物之始，陰陽交代，故爲五嶽長。王者受命恒封禪之。衡山，一名霍。言萬物霍然大也。華，變也，萬物成變由於西方也。恒，常也，萬物伏北方有常也。崧，高也，言高大也。是解衡之與霍，泰之與岱，皆一山而有二名也。若此，上云「江南衡」，<span class="shu-ming">地理志</span>云：「衡山在長沙湘南縣。」張揖<span class="shu-ming">廣雅</span>云：「天柱謂之霍山。」<span class="shu-ming">地理志</span>云：「天柱在廬江潛縣。」則在江北矣。而云衡、霍一山二名者，本衡山一名霍山。漢武帝移岳神於天柱，又名天柱亦爲霍，故漢以來衡、霍別耳。郭云：「霍山今在廬江潛縣西南，別名天柱山。」漢武帝以衡山遼曠，移其神於此，今其土俗人皆呼之爲南嶽。南嶽本自以兩山爲名，非從近也。而學者多以霍山不得爲南嶽，又言從漢武帝始乃名之。如此言，爲武帝在<span class="shu-ming">爾雅</span>前乎？斯不然矣。竊以璞言爲然。何則？孫炎以霍山爲誤，當作衡山。案<span class="shu-ming">書傳·虞夏傳</span>及<span class="shu-ming">白虎通</span>、<span class="shu-ming">風俗通</span>、<span class="shu-ming">廣雅</span>並云：「霍山爲南嶽。」豈諸文皆誤？明是衡山一名霍也。</span><span class="jianshu">○注「即天柱山。潛水所出」。○釋曰：此據作注時霍山爲言，此山本名天柱。漢武帝移江南霍山之祀於此，故又名霍山。其經之霍山，即江南衡是也。故上注云「衡山，南嶽」也。○釋曰：「大室山也。」案<span class="shu-ming">山海經</span>云：「半石山東五十里曰少室山。又東三十里曰泰室山。」郭注云：「即中嶽嵩高山也，今在陽城縣西。」戴延之<span class="shu-ming">西征記</span>云：「其山，東謂之大室，西謂之少室，相去十七里。嵩，其總名也。以其下各有室焉，故謂之室。」是也。</span></p>
<p class="em2" id="p37"><a class="gg-link" href="#p37" onclick="return changeColor(this);"></a>梁山，晉望也。<span class="jiazhu">晉國所望祭者，今在馮翊夏陽縣西北臨河上。</span><span class="jianshu"><span class="yinwen">疏</span>「梁山，晉望也」。</span><span class="jianshu">○注「晉國」至「河上」。○釋曰：言梁山在晉國境內，晉以歲時望祭之，故云晉望也。云「晉國所望祭」者，案<span class="shu-ming">春秋</span>僖三十一年經云：「夏四月，四卜郊，不從，乃免牲。猶三望。」<span class="shu-ming">公羊傳</span>云：「三望者何？望祭也。」鄭君以爲望者，祭山川之名也。諸侯之祭山川在其地者，非其地則不祭。賈逵、服虔、杜預皆以爲三望分野之星、國中山川。<span class="shu-ming">楚語</span>云：「天子遍祀群神品物，諸侯二王后祀天地、三辰及其土地之山川。」注<span class="shu-ming">國語</span>者皆云：諸侯二王后祀天地。三辰，日、月、星也。非二王后祀分野星辰、山川也。以此言之，則分野之星國內山川其義是也。今案，昭元年<span class="shu-ming">左傳</span>云：「辰爲商星。」「參爲晉星。」又<span class="shu-ming">禮記·禮器</span>云：「晉人將有事於河，必先有事於呼池。」及此云「梁山，晉望也」。然則晉國三望謂參也，梁山也，河也，故云「晉國所望祭者」。云「今在馮翊夏陽縣西北」者，<span class="shu-ming">地理志</span>文也。知「臨河上」者，成五年<span class="shu-ming">公羊傳</span>曰：「梁山者何？河上之山也。」故知臨河上。</span></p>
</div></body></html>