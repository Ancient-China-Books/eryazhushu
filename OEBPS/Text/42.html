<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋木第十四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋木第十四</h1><hr/></div>
<p class="jianshu"><span class="yinwen">疏</span>「釋木第十四」。○釋曰：<span class="shu-ming">說文</span>云：「木，冒也。冒地而生，東方之行也。」<span class="shu-ming">白虎通</span>云：「木，觸也。陽氣動躍，觸地而出也。」種名雖多，木爲總號。此篇析別，故云釋木也。</p>
<p class="em2" id="p0"><a class="gg-link" href="#p0" onclick="return changeColor(this);"></a>槄，山榎。<span class="jiazhu">今之山楸。○槄，音叨。榎，音賈。</span><span class="jianshu"><span class="yinwen">疏</span>「槄，山榎」。○釋曰：李巡云：「山榎，一名槄。」郭云：「今之山楸。」<span class="shu-ming">詩·秦風</span>云：「終南何有，有條有梅。」陸機<span class="shu-ming">疏</span>云：槄，今山楸也，亦如下田楸耳。皮葉白，色亦白。材理好，宜爲車板。能濕，又可爲棺木。宜陽共北山多有之也。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>栲，山樗。<span class="jiazhu">栲似樗，色小白，生山中，因名云。亦類漆樹。○樗，醜於切。</span><span class="jianshu"><span class="yinwen">疏</span>「栲，山樗」。○釋曰：舍人曰：「栲名山樗。」郭云：「栲似樗，色小白，生山中，因名云。亦類漆樹。」俗語曰櫄樗，栲漆相似如一。<span class="shu-ming">詩·唐風</span>云：「山有栲。」陸機<span class="shu-ming">疏</span>云：「山樗與下田樗略無異，葉似差狹耳。吳人以其葉爲茗。方俗無名此爲樗者，似誤也。今所云爲栲者，葉如櫟，木皮厚數寸，可爲車輻，或謂之栲櫟。許慎正以栲讀爲糗，今人言栲，失其聲耳。」</span></p>
<p class="em2" id="p2"><a class="gg-link" href="#p2" onclick="return changeColor(this);"></a>柏，椈。<span class="jiazhu"><span class="shu-ming">禮記</span>曰：「鬯臼以椈。」○椈，音菊。</span><span class="jianshu"><span class="yinwen">疏</span>「柏，椈」。○釋曰：柏，一名椈。</span><span class="jianshu">○注「<span class="shu-ming">禮記</span>曰：『鬯臼以椈。』」○釋曰：上<span class="shu-ming">雜記</span>文也。彼鄭注云：「所以搗鬱也。椈，柏也。」是也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>髡，梱。<span class="jiazhu">未詳。</span>椵，柂。<span class="jiazhu">白椵也。樹似白楊。○髡，音坤。梱，五門切。椵，音叚。柂，音夷。</span><span class="jianshu"><span class="yinwen">疏</span>「椵，柂」。○釋曰：椵，一名柂。郭云：「白椵也。樹似白楊。」其材能濕。<span class="shu-ming">禮記·檀弓</span>云「柂棺」。鄭注云：「所謂椑棺也。」即引此文以證之，是也。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>梅，柟。<span class="jiazhu">似杏，實酢。○柟，而占切。</span><span class="jianshu"><span class="yinwen">疏</span>「梅，柟」。○釋曰：孫炎云：「荊州曰梅，楊州曰柟。」郭云：「似杏，實酢。」<span class="shu-ming">詩·秦風·終南</span>云：「有條有梅。」陸機<span class="shu-ming">疏</span>云：「梅樹皮葉似豫樟葉，大如牛耳，一頭尖，赤心，華赤黃，子青，不可食。柟葉大，可三四葉一叢，木理細緻於豫樟，子赤者，材堅；子白者，材脆。」是也。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>柀，煔。<span class="jiazhu">煔似松，生江南。可以爲船及棺材，作柱埋之不腐。○柀，音披。煔，音衫。</span><span class="jianshu"><span class="yinwen">疏</span>「柀，煔」。○釋曰：柀，一名煔，俗作衫。郭云：「煔似松，生江南，可以爲船及棺材，作柱埋之不腐。」</span></p>
<p class="em2" id="p6"><a class="gg-link" href="#p6" onclick="return changeColor(this);"></a>櫠，椵。<span class="jiazhu">柚屬也。子大如盂，皮厚二三寸，中似枳，食之少味。○櫠，音廢。椵，音賈。</span><span class="jianshu"><span class="yinwen">疏</span>「櫠，椵」。○釋曰：櫠，一名椵。郭云：「柚屬也。子大如盂，皮厚二三寸，中似枳，食之少味。」</span></p>
<p class="em2" id="p7"><a class="gg-link" href="#p7" onclick="return changeColor(this);"></a>杻，檍。<span class="jiazhu">似棣，細葉。葉新生可飼牛，材中車輞。關西呼杻子，一名土壃。○杻，女九切。檍，音億。</span><span class="jianshu"><span class="yinwen">疏</span>「杻，檍」。○釋曰：杻，一名檍。郭云：「似棣，細葉。葉新生可飼牛，材中車輞，關西呼杻子，一名土壃。」<span class="shu-ming">詩·唐風</span>云：「隰有杻。」陸機<span class="shu-ming">疏</span>云：「葉似杏而尖，白色，皮正赤。爲木多曲少直，枝葉茂好，二月中葉疏，華如練而細，蕊正白。蓋樹今官園種之，正名曰萬歲。既取名於億萬，其葉又好，故種之。共汲山下，人或謂之牛筋，或謂之檍。材可爲弓弩幹也。」</span></p>
<p class="em2" id="p8"><a class="gg-link" href="#p8" onclick="return changeColor(this);"></a>楙，木瓜。<span class="jiazhu">實如小瓜，酢可食。○楙，音茂。</span><span class="jianshu"><span class="yinwen">疏</span>「楙，木瓜」。○釋曰：木瓜，一名楙。郭云：「實如小瓜，酢可食。」<span class="shu-ming">詩·衛風</span>云「投我以木瓜」是也。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>椋，即來。<span class="jiazhu">今椋，材中車輞。○椋，音良。</span><span class="jianshu"><span class="yinwen">疏</span>「椋，即來」。○釋曰：椋，一名即來。郭云：「今椋，材中車輞。」<span class="shu-ming">本草</span>唐本注云：「葉似柿，兩葉相當。子細圓如牛李子，生青熟黑。其木堅重，煮汁赤色。<span class="shu-ming">爾雅</span>云『椋，即來』是也。」</span></p>
<p class="em2" id="p10"><a class="gg-link" href="#p10" onclick="return changeColor(this);"></a>栵，栭。<span class="jiazhu">樹似槲栭庳小，子如細栗，可食。今江東亦呼爲栭栗。○栵，音列。栭，音而。</span><span class="jianshu"><span class="yinwen">疏</span>「栵，栭」。○釋曰：栵，一名栭。<span class="shu-ming">詩·大雅·皇矣</span>云：「其灌其栵。」陸機<span class="shu-ming">疏</span>云：「葉如榆也，木理堅韌而赤，可爲車轅。」郭云：「樹似槲栭庳小，子如細栗，可食。今江東亦呼爲栭栗。」<span class="shu-ming">禮記·內則</span>云「芝栭菱梖」是也。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>檴，落。<span class="jiazhu">可以爲杯器素。○檴，音鑊。</span><span class="jianshu"><span class="yinwen">疏</span>「檴，落」。○釋曰：檴，一名落。某氏曰：可作杯圈，皮韌繞物不解。郭云：「可以爲杯器素。」素，謂樸也。<span class="shu-ming">小雅·大東</span>云：「無浸檴薪。」鄭箋云：「檴，落，木名。」陸機<span class="shu-ming">疏</span>云：「今榔榆也，其葉如榆，其皮堅韌，剝之長數尺，可爲絙索，又可爲甑帶，其材可爲杯器。」是也。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>柚，條。<span class="jiazhu">似橙，實酢。生江南。</span><span class="jianshu"><span class="yinwen">疏</span>「柚，條」。○釋曰：柚，一名條。郭云：「似橙，實酢。生江南。」<span class="shu-ming">禹貢</span>「楊州」云：「厥苞橘柚。」孔安國云：「小曰橘，大曰柚。」<span class="shu-ming">呂氏春秋</span>云：「果之美者，有雲夢之柚。」<span class="shu-ming">本草</span>唐本注云：「柚皮厚味甘，不如橘皮味辛而苦。其肉亦如橘，有甘有酸，酸者名胡甘。今俗人或謂橙爲柚，非也。」</span></p>
<p class="em2" id="p13"><a class="gg-link" href="#p13" onclick="return changeColor(this);"></a>時，英梅。<span class="jiazhu">雀梅。</span><span class="jianshu"><span class="yinwen">疏</span>「時，英梅」。○釋曰：時，一名英梅。郭云「雀梅」。似梅而小者也。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>楥，櫃桏。<span class="jiazhu">未詳。或曰：桏當爲柳。櫃桏似柳，皮可煮作飲。○楥，音袁。桏，音邛。</span><span class="jianshu"><span class="yinwen">疏</span>「楥，櫃桏」。○釋曰：楥，一名櫃桏。郭云：「未詳。或曰：桏當爲柳。櫃桏似柳，皮可煮作飲。」以時驗而知也。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>栩，杼。<span class="jiazhu">柞樹。○栩，香羽切。杼，省汝切。</span><span class="jianshu"><span class="yinwen">疏</span>「栩，杼」。○釋曰：栩，一名杼。郭云「柞樹」。<span class="shu-ming">詩·唐風</span>云：「集於苞栩。」陸機<span class="shu-ming">疏</span>云：「今柞櫟也。徐州入謂櫟爲杼，或謂之爲栩。其子爲皂，或言皂斗。其殼爲汁，可以染。皂，今京洛及河內言杼斗。謂櫟爲杼，五方通語也。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>味，荎著。<span class="jiazhu"><span class="shu-ming">釋草</span>已有此名，疑誤重出。○荎，直之切。著，音儲。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>藲，荎。<span class="jiazhu">今之剌榆。○藲，音歐。荎，大結反。</span><span class="jianshu"><span class="yinwen">疏</span>「藲，荎」。○釋曰：別二名也。郭云：「今之剌榆。」<span class="shu-ming">詩·唐風</span>云：「山有樞。」陸機<span class="shu-ming">疏</span>：「其針剌如柘，其葉如榆。瀹爲茹，美滑於白榆也。榆之類有十種，葉皆相似，皮及木理異耳。」</span></p>
<p class="em2" id="p18"><a class="gg-link" href="#p18" onclick="return changeColor(this);"></a>杜，甘棠。<span class="jiazhu">今之杜棠。</span><span class="jianshu"><span class="yinwen">疏</span>「杜，甘棠」。○釋曰：杜，一名甘棠。郭云「今之杜棠」。下云：「杜，赤棠。白者棠。」舍人曰：「杜，赤色名赤棠，白者亦名棠。」然則其白者名棠；其赤者爲杜，爲甘棠，爲赤棠。<span class="shu-ming">詩·召南</span>云：「蔽芾甘棠。」<span class="shu-ming">小雅</span>云：「有杕之杜。」傳云：「杜，亦棠。」是也。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>狄臧，槔。貢綦。<span class="jiazhu">皆未詳。</span>朹，檕梅。<span class="jiazhu">朹樹狀似梅。子如指頭，赤色，似小柰，可食。○槔，音皋。綦，音其。朹，音求。檕，音計。</span><span class="jianshu"><span class="yinwen">疏</span>「朹，檕梅」。○釋曰：朹，一名檕梅。郭云：「朹樹狀似梅。子如指頭，赤色似小柰，可食。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>朻者聊。<span class="jiazhu">未詳。</span>魄，榽橀。<span class="jiazhu">魄，大木細葉，似檀。今河東多有之。齊人諺曰：『上山斫檀，榽橀先殫。』」○朻，音糾。榽，兮計切。橀，許兮切。</span><span class="jianshu"><span class="yinwen">疏</span>「魄，榽橀」。○釋曰：魄，一名榽橀。郭云：「魄，大木細葉，似檀。今河東多有之。齊人諺曰：『上山斫檀，榽橀先殫。』」殫訓盡也。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>梫，木桂。<span class="jiazhu">今南人呼桂厚皮者爲木桂。桂樹葉似枇杷而大，白華，華而不著子，叢生岩嶺，枝葉冬夏常青，間無雜木。○梫，音寢。</span><span class="jianshu"><span class="yinwen">疏</span>「梫，木桂」。○釋曰：梫，一名木桂。郭云：「今南人呼桂厚皮者爲木桂。桂樹葉似枇杷而大，白華，華而不著子，叢生岩嶺，枝葉冬夏常青，間無雜木。」案<span class="shu-ming">本草</span>謂之「牡桂」者是也。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>棆，無疵。<span class="jiazhu">棆，楩屬，似豫章。○棆，音倫。</span><span class="jianshu"><span class="yinwen">疏</span>「棆，無疵」。○釋曰：棆，美木也。無疵病，因名之。郭云：「棆，楩屬，似豫章。」案，楩及豫章，皆南方大木之名也。</span></p>
<p class="em2" id="p23"><a class="gg-link" href="#p23" onclick="return changeColor(this);"></a>椐，樻。<span class="jiazhu">腫節可以爲杖。○椐，音祛。樻，起愧切。</span><span class="jianshu"><span class="yinwen">疏</span>「椐，樻」。○釋曰：別二名也。郭云：「腫節可以爲杖。」<span class="shu-ming">詩·大雅·皇矣</span>云：「其檉其椐。」陸機<span class="shu-ming">疏</span>云：節中腫以扶老，今人以爲馬鞭及杖，恒農郡北山甚有之。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>檉，河柳。<span class="jiazhu">今河旁赤莖小楊。</span><span class="jianshu"><span class="yinwen">疏</span>「檉，河柳」。○釋曰：檉，一名河柳。郭云：「今河旁赤莖小楊。」陸機<span class="shu-ming">疏</span>云：「生水旁，皮正赤如絳。一名雨師，枝葉似松。」</span></p>
<p class="em2" id="p25"><a class="gg-link" href="#p25" onclick="return changeColor(this);"></a>旄，澤柳。<span class="jiazhu">生澤中者。</span><span class="jianshu"><span class="yinwen">疏</span>「旄，澤柳」。○釋曰：柳生澤中者，別名旄。郭云：「生澤中者。」</span></p>
<p class="em2" id="p26"><a class="gg-link" href="#p26" onclick="return changeColor(this);"></a>楊，蒲柳。<span class="jiazhu">可以爲箭。<span class="shu-ming">左傳</span>所謂「董澤之蒲」。</span><span class="jianshu"><span class="yinwen">疏</span>「楊，蒲柳」。○釋曰：楊，一名蒲柳。生澤中，可爲箭笴。</span><span class="jianshu">○注「<span class="shu-ming">左傳</span>所謂『董澤之蒲』」。○釋曰：案<span class="shu-ming">左傳</span>宣十二年晉楚戰于邲，晉師敗績。「楚熊負羈囚知罃，知莊子以其族反之，廚武子禦，下軍之士多從之。每射，抽矢，菆，納諸廚子之房。廚子怒曰：『非子之求，而蒲之愛，董澤之蒲，可勝既乎？』」杜注云：「董澤，澤名。河東聞喜縣東北有黃池陂。既，盡也。」是其事也。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>權，黃英。輔，小木。<span class="jiazhu">權、輔，皆未詳。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>杜，赤棠。白者棠。<span class="jiazhu">棠色異，異其名。</span><span class="jianshu"><span class="yinwen">疏</span>「杜，赤棠。白者棠」。○釋曰：郭云：「棠色異，異其名。」樊光云：「赤者爲杜，白者爲棠。」陸機<span class="shu-ming">疏</span>云：赤棠「與白棠同耳。但子有赤白美惡。子白色爲白棠、甘棠也，少酢滑美。赤棠，子澀而酢，無味。俗語云『澀如杜』是也。赤棠木理韌，亦可以作弓幹」。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>諸慮，山櫐。<span class="jiazhu">今江東呼櫐爲藤，似葛而粗大。○櫐，音壘。</span><span class="jianshu"><span class="yinwen">疏</span>「諸慮，山櫐」。○釋曰：諸慮，一名山櫐。郭云：「今江東呼櫐爲藤，似葛而粗大。」</span></p>
<p class="em2" id="p30"><a class="gg-link" href="#p30" onclick="return changeColor(this);"></a>欇，虎櫐。<span class="jiazhu">今虎豆，纏蔓林樹而生，莢有毛剌。今江東呼爲㯿。欇，音涉。</span><span class="jianshu"><span class="yinwen">疏</span>「欇，虎櫐」。○釋曰：欇，一名虎櫐。郭云：「今虎豆，纏蔓林樹而生，莢有毛剌。今江東呼爲㯿。」或曰：葛類也。子如菉豆而葉大。</span></p>
<p class="em2" id="p31"><a class="gg-link" href="#p31" onclick="return changeColor(this);"></a>杞，枸機。<span class="jiazhu">今枸杞也。○機，音計。</span><span class="jianshu"><span class="yinwen">疏</span>「杞，枸機」。○杞，一名枸機。郭云：「今枸杞也。」<span class="shu-ming">詩·小雅·四牡</span>云：「集於枸杞。」陸機<span class="shu-ming">疏</span>云：「一名苦杞，一名地骨。春生作羹茹微苦，其莖似莓子，秋熟正赤，莖葉及子服之輕身益氣耳。」</span></p>
<p class="em2" id="p32"><a class="gg-link" href="#p32" onclick="return changeColor(this);"></a>杬，魚毒。<span class="jiazhu">杬，大木。子似栗，生南方，皮厚，汁赤，中藏卵果。</span><span class="jianshu"><span class="yinwen">疏</span>「杬，魚毒」。○釋曰：杬，一名魚毒。郭云：「杬，大木。子似栗，生南方，皮厚，汁赤，中藏卵果。」</span></p>
<p class="em2" id="p33"><a class="gg-link" href="#p33" onclick="return changeColor(this);"></a>檓，大椒。<span class="jiazhu">今椒樹叢生，實大者名爲檓。</span><span class="jianshu"><span class="yinwen">疏</span>「檓，大椒」。○釋曰：檓者，大椒之別名也。郭云：「今椒樹叢生，實大者名爲檓。」<span class="shu-ming">詩·唐風</span>云：「椒聊且。」陸機<span class="shu-ming">疏</span>云：「椒樹似茱萸，有針剌，葉堅而滑澤。蜀人作茶，吳人作茗，皆合煮其葉以爲香。今成皋諸山間有椒，謂之竹葉椒，其樹亦如蜀椒，少毒熱不中合藥也。可著飲食中，又用烝雞豚，最佳香。東海諸島上亦有椒樹，枝葉皆相似，子長而不圓，甚香。其味似橘皮，島上獐鹿食此椒葉，其肉自然作椒橘香。」</span></p>
<p class="em2" id="p34"><a class="gg-link" href="#p34" onclick="return changeColor(this);"></a>楰，鼠梓。<span class="jiazhu">楸屬也。今江東有虎梓。○楰，音庾。</span><span class="jianshu"><span class="yinwen">疏</span>「楰，鼠梓」。○釋曰：李巡曰：「鼠梓，一名楰。」郭云：「楸屬也。今江東有虎梓。」<span class="shu-ming">詩·小雅</span>云：「北山有楰。」陸機<span class="shu-ming">疏</span>云：「其樹葉木理如楸，山楸之異者，今人謂之苦楸。」是也。</span></p>
<p class="em2" id="p35"><a class="gg-link" href="#p35" onclick="return changeColor(this);"></a>楓，欇欇。<span class="jiazhu">楓樹似白楊，葉員而岐，有脂而香，今之楓香是。○欇。音輒。</span><span class="jianshu"><span class="yinwen">疏</span>「楓，欇欇」。○釋曰：<span class="shu-ming">說文</span>云：「楓，木。厚葉弱枝，善搖。一名欇欇。」郭云：「楓樹似白楊，葉員而岐，有脂而香，今之楓香是」也。案<span class="shu-ming">本草</span>唐本注云：樹高大，葉三角，商洛之間多有之。是也。又<span class="shu-ming">山海南荒經</span>云：有宋山者，「木生山上，名曰楓木。楓木，蚩尤所棄其桎梏，是謂楓木」。注云即「今楓香樹」也。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>寓木，宛童。<span class="jiazhu">寄生樹，一名蔦。○寓，魚其切。</span><span class="jianshu"><span class="yinwen">疏</span>「寓木，宛童」。○釋曰：寓木，一名宛童。郭云：「寄生樹，一名蔦。」<span class="shu-ming">詩·小雅·頍弁</span>云：「蔦與女蘿。」陸機<span class="shu-ming">疏</span>云：「蔦，一名寄生。葉似當盧，子如覆盆，赤黑恬美。」是也。</span></p>
<p class="em2" id="p37"><a class="gg-link" href="#p37" onclick="return changeColor(this);"></a>無姑，其實夷。<span class="jiazhu">無姑，姑榆也。生山中。葉圓而厚，剝取皮合漬之，其味辛香，所謂無夷。</span><span class="jianshu"><span class="yinwen">疏</span>「無姑，其實夷」。○釋曰：無姑，一名姑榆。其實名夷。郭云：「無姑，姑榆也。生山中。葉圓而厚，剝取皮合漬之，其味辛香，所謂無夷。」云「所謂」者，所謂<span class="shu-ming">本草</span>無夷，一名無姑也。</span></p>
<p class="em2" id="p38"><a class="gg-link" href="#p38" onclick="return changeColor(this);"></a>櫟，其實梂。<span class="jiazhu">有梂匯自裹。○梂，音求。</span><span class="jianshu"><span class="yinwen">疏</span>「櫟，其實梂」。○釋曰：櫟，似樗之木也。梂，盛實之房也。孫炎曰：「櫟實，橡也。」郭云：「有梂匯自裹。」<span class="shu-ming">詩·秦風</span>云：「山有苞櫟。」陸機<span class="shu-ming">疏</span>云：「秦人謂柞櫟爲櫟，河內人謂木蓼爲櫟，椒樧之屬也。其子房生爲梂，木蓼子亦房生。」故說者或曰柞櫟，或曰木蓼。機以爲此秦詩也，宜從其方土之言柞櫟是也。</span></p>
<p class="em2" id="p39"><a class="gg-link" href="#p39" onclick="return changeColor(this);"></a>檖，蘿。<span class="jiazhu">今楊檖也。實似梨而小，酢可食。○檖，音遂。</span><span class="jianshu"><span class="yinwen">疏</span>「檖，蘿」。○釋曰：檖，一名羅。郭云：「今楊檖也。實似梨而小，酢可食。」<span class="shu-ming">詩·秦風</span>云：「隰有樹檖。」陸機<span class="shu-ming">疏</span>云：「檖，一名赤蘿，一名山梨也。今人謂之楊檖，實如梨但小耳。一名鹿梨，一名鼠梨，今人亦種之。極有脆美者，亦如梨之美者。」</span></p>
<p class="em2" id="p40"><a class="gg-link" href="#p40" onclick="return changeColor(this);"></a>楔，荊桃。<span class="jiazhu">今櫻桃。</span>旄，冬桃。<span class="jiazhu">子冬熟。</span>榹桃，山桃。<span class="jiazhu">實如桃而小，不解核。○楔，音戛。榹，音斯。</span><span class="jianshu"><span class="yinwen">疏</span>「楔，荊桃」至「山桃」。○釋曰：別桃類也。楔，一名荊桃。郭云「今櫻桃」。<span class="shu-ming">廣雅</span>云：「櫻桃，含桃也。」<span class="shu-ming">月令</span>仲夏云「羞以含桃」是也。桃子冬熟者名旄，生山中者名榹桃。郭云：「實如桃而小，不解核。」</span></p>
<p class="em2" id="p41"><a class="gg-link" href="#p41" onclick="return changeColor(this);"></a>休，無實李。<span class="jiazhu">一名趙李。</span>痤，椄慮李。<span class="jiazhu">今之麥李。</span>駁，赤李。<span class="jiazhu">子赤。</span><span class="jianshu"><span class="yinwen">疏</span>「休無」至「赤李」。○釋曰：別李屬也。李之無實者名休。郭云：「一名趙李。」痤，椄慮李。郭云：「今之麥李。」與麥同熟，因名云。李之子赤者名駁。</span></p>
<p class="em2" id="p42"><a class="gg-link" href="#p42" onclick="return changeColor(this);"></a>棗，壺棗。<span class="jiazhu">今江東呼棗大而銳上者爲壺。壺，猶瓠也。</span>邊，要棗。<span class="jiazhu">子細腰，今謂之鹿盧棗。○要，音腰。</span>櫅，白棗。<span class="jiazhu">即今棗子白熟。</span>樲，酸棗。<span class="jiazhu">樹小實酢。<span class="shu-ming">孟子</span>曰：「養其樲棗。」○樲，音二。</span>楊徹，齊棗。<span class="jiazhu">未詳。</span>遵，羊棗。<span class="jiazhu">實小而員，紫黑色，今俗呼之爲羊矢棗。<span class="shu-ming">孟子</span>曰：「曾晳嗜羊棗。」</span>洗，大棗。<span class="jiazhu">今河東猗氏縣出大棗，子如雞卵。</span>煮，填棗。<span class="jiazhu">未詳。</span>蹶洩，苦棗。<span class="jiazhu">子味苦。</span>晳，無實棗。<span class="jiazhu">不著子者。</span>還味，棯棗。<span class="jiazhu">還味，短味。○洗，屑典切。填，音田。洩，音屑。還，音旋。棯，音稔。</span><span class="jianshu"><span class="yinwen">疏</span>「棗壺」至「棯棗」。○釋曰：別棗類也。云棗者，目諸棗也。壺棗者，棗形似壺也。郭云：「今江東呼棗大而銳上者爲壺。壺猶瓠也。」邊，大而腰細者名。邊，腰棗。郭云：「子細腰，今謂之鹿盧棗。」棗子白熟者名櫅。實小而味酢者名樲棗。楊徹，齊棗。注「未詳」。遵，一名羊棗。郭云：「實小而員，紫黑色，今俗呼之爲羊矢棗。」洗，最大之棗名也。郭云：「今河東猗氏縣出大棗，子如雞卵。」煮，填棗。注「未詳」。蹶泄者，味苦之棗名也。晳者，無實之棗名也。還味者，短味也，名棯棗。</span><span class="jianshu">○注「<span class="shu-ming">孟子</span>曰：『養其樲棗。』」○釋曰：案<span class="shu-ming">孟子</span>曰：人之於身也，「體有貴賤，有小大。無以小害大，無以賤害貴。養其小者爲小人，養其大者爲大人。今有場師，舍其梧檟，養其樲棗，則爲賤場師焉」。趙岐注云：「樲棗，小棗，所謂酸棗。」是也。</span><span class="jianshu">○注「<span class="shu-ming">孟子</span>曰：『曾晳嗜羊棗。』」○釋曰：<span class="shu-ming">孟子</span>云：「曾晳嗜羊棗，而曾子不忍食羊棗，公孫丑問曰：『膾炙與羊棗孰美？』孟子曰：『膾炙哉！』公孫丑曰：『然則曾子何爲食膾炙而不食羊棗？』曰：『膾炙所同也，羊棗所獨也。諱名不諱姓，姓所同也，名所獨也。』」是其事。</span></p>
<p class="em2" id="p43"><a class="gg-link" href="#p43" onclick="return changeColor(this);"></a>櫬，梧。<span class="jiazhu">今梧桐。</span><span class="jianshu"><span class="yinwen">疏</span>「櫬，梧」。○釋曰：櫬，一名梧。郭云：「今梧桐。」<span class="shu-ming">詩·大雅</span>云：「梧桐生矣，於彼朝陽」是也。</span></p>
<p class="em2" id="p44"><a class="gg-link" href="#p44" onclick="return changeColor(this);"></a>樸，枹者。<span class="jiazhu">朴屬叢生者爲枹。<span class="shu-ming">詩</span>所謂「棫樸枹櫟」。○朴，音卜。</span><span class="jianshu"><span class="yinwen">疏</span>「樸，枹者」。○釋曰：朴屬枹綴皆木叢生之名也。郭云：「朴屬叢生者爲枹。」</span><span class="jianshu">○注「<span class="shu-ming">詩</span>所謂『棫樸枹櫟』」。○釋曰：棫樸者，<span class="shu-ming">詩·大雅</span>云「芃芃棫樸，薪之槱之」是也。枹櫟者，<span class="shu-ming">秦風</span>云「山有苞櫟，隰有六駁」是也。</span></p>
<p class="em2" id="p45"><a class="gg-link" href="#p45" onclick="return changeColor(this);"></a>謂櫬，采薪。采薪，即薪。<span class="jiazhu">指解今樵薪。</span><span class="jianshu"><span class="yinwen">疏</span>「謂櫬」至「即薪」。○釋曰：郭云「指解今樵薪」，一名櫬，一名采薪，一名即薪。<span class="shu-ming">公羊</span>謂之「薪采」。<span class="shu-ming">左傳</span>云「不樵樹」。<span class="shu-ming">史記</span>云：「樵蘇後爨，師不宿飽。」注云：「樵，取薪。蘇，取草。」皆謂取草木爲薪也。</span></p>
<p class="em2" id="p46"><a class="gg-link" href="#p46" onclick="return changeColor(this);"></a>棪，㯈其。<span class="jiazhu">棪實似柰，赤可食。</span><span class="jianshu"><span class="yinwen">疏</span>「棪，㯈其」。○釋曰：棪，一名㯈其。郭云：「棪實似柰，亦可食。」<span class="shu-ming">山海經</span>云：「堂庭之山多棪木。」注云「子似柰，而赤可食」是也。</span></p>
<p class="em2" id="p47"><a class="gg-link" href="#p47" onclick="return changeColor(this);"></a>劉，劉杙。<span class="jiazhu">劉子生山中，實如梨，酢甜，核堅，出交趾。</span><span class="jianshu"><span class="yinwen">疏</span>「劉，劉杙」。○釋曰：劉，一名劉杙，其子可食。郭云：「劉子生山中，實如梨，酢甜，核堅，出交趾。」</span></p>
<p class="em2" id="p48"><a class="gg-link" href="#p48" onclick="return changeColor(this);"></a>櫰，槐大葉而黑。<span class="jiazhu">槐樹葉大色黑者名爲櫰。○櫰，苦回切。</span><span class="jianshu"><span class="yinwen">疏</span>「櫰，槐大葉而黑」。○釋曰：櫰、槐一也。大葉而黑名櫰，不爾者即名槐。郭云：「槐樹葉大色黑者名爲櫰。」</span></p>
<p class="em2" id="p49"><a class="gg-link" href="#p49" onclick="return changeColor(this);"></a>守宮槐，葉晝聶宵炕。<span class="jiazhu">槐葉晝日聶合而夜炕布者名爲守宮槐。○聶，音輒。炕，吁郎切。</span><span class="jianshu"><span class="yinwen">疏</span>「守宮」至「宵炕」。○釋曰：此亦槐也。聶，合也。炕，張也。言其葉晝合夜開者，別名守宮槐。郭云：「槐葉晝日聶合而夜炕布者名爲守宮槐。」</span></p>
<p class="em2" id="p50"><a class="gg-link" href="#p50" onclick="return changeColor(this);"></a>槐，小葉曰榎。<span class="jiazhu">槐當爲楸。楸細葉者爲榎。</span>大而皵，楸；<span class="jiazhu">老乃皮粗皵者爲楸。</span>小而皵，榎。<span class="jiazhu">小而皮粗皵者爲榎。<span class="shu-ming">左傳</span>曰「使擇美榎」。</span><span class="jianshu"><span class="yinwen">疏</span>「槐小」至「皵榎」。○釋曰：別楸榎之異也。楸之小葉者名榎。樊光云：「大者，老也，皵，措皮也，謂樹老而皮粗皵者爲楸。小，少也，樹小而皮粗皵者爲榎。」</span><span class="jianshu">○注「<span class="shu-ming">左傳</span>曰：『使擇美榎。』」○釋曰：案襄二年：「夏，齊姜薨。初，穆姜使擇美榎，以自爲櫬與頌琴，季文子取以葬。」是其事也。</span></p>
<p class="em2" id="p51"><a class="gg-link" href="#p51" onclick="return changeColor(this);"></a>椅，梓。<span class="jiazhu">即楸。○椅，於寄切。</span><span class="jianshu"><span class="yinwen">疏</span>「椅，梓」。○釋曰：別二名也。郭云：「即楸」。<span class="shu-ming">詩·鄘風</span>云：「椅桐梓漆。」陸機<span class="shu-ming">疏</span>云：「梓者，楸之疏理白色而生子者爲梓。梓實桐皮曰椅。則大類同而小別也。」</span></p>
<p class="em2" id="p52"><a class="gg-link" href="#p52" onclick="return changeColor(this);"></a>桋，赤栜。白者栜。<span class="jiazhu">赤栜，樹葉細而岐銳，皮理錯戾，好叢生山中，中爲車輞。白栜，葉員而岐，爲大木。○栜，山厄切。</span><span class="jianshu"><span class="yinwen">疏</span>「桋，赤栜。白者栜」。○釋曰：栜，赤者名桋，白者名白栜。某氏曰：其色雖異，爲名即同。郭云：「赤栜，樹葉細而岐銳，皮理錯戾，好叢生山中，中爲車輞。白栜，葉員而岐，爲大木」也。<span class="shu-ming">詩·小雅</span>云：「隰有杞夷。」陸機<span class="shu-ming">疏</span>云：「栜葉如柞，皮薄而白。其木理赤者爲赤栜，一名桋，白者爲栜。其木皆堅韌，今人以爲車轂。」</span></p>
<p class="em2" id="p53"><a class="gg-link" href="#p53" onclick="return changeColor(this);"></a>終，牛棘。<span class="jiazhu">即馬棘也。其剌粗而長。</span><span class="jianshu"><span class="yinwen">疏</span>「終，牛棘」。○釋曰：終，一名牛棘。郭云：「即馬棘也。其剌粗而長。」謂棘之針剌粗長者，因名牛棘、馬棘也。</span></p>
<p class="em2" id="p54"><a class="gg-link" href="#p54" onclick="return changeColor(this);"></a>灌木，叢木。<span class="jiazhu"><span class="shu-ming">詩</span>曰：「集於灌木。」</span><span class="jianshu"><span class="yinwen">疏</span>「灌木，叢木」。○釋曰：灌木者，即叢生之木也。下云「木族生爲灌」，郭云「族，叢」也。是灌木爲叢木也。<span class="shu-ming">詩·周南</span>云「黃鳥於飛，集於灌木」是也。</span></p>
<p class="em2" id="p55"><a class="gg-link" href="#p55" onclick="return changeColor(this);"></a>瘣木，苻婁。<span class="jiazhu">謂木病尫傴癭腫無枝條。○瘣，胡罪切。</span><span class="jianshu"><span class="yinwen">疏</span>「瘣木，苻婁」。○釋曰：某氏云<span class="shu-ming">詩</span>云：「譬彼瘣木，疾用無枝。」苻婁，尫傴內疾瘣磊，故疾用無枝。郭云：「謂木病尫傴癭腫無枝條。」舍人「苻婁」屬下句，獨爲異也。</span></p>
<p class="em2" id="p56"><a class="gg-link" href="#p56" onclick="return changeColor(this);"></a>蕡，藹。<span class="jiazhu">樹實繁茂菴藹。</span><span class="jianshu"><span class="yinwen">疏</span>「蕡，藹」。○釋曰：蕡，亦樹實名，又名藹。郭云：「樹實繁茂菴藹。」</span></p>
<p class="em2" id="p57"><a class="gg-link" href="#p57" onclick="return changeColor(this);"></a>枹，遒木，魁瘣。<span class="jiazhu">謂樹木叢生，根枝節目盤結磈磊。○遒，徂由切。</span><span class="jianshu"><span class="yinwen">疏</span>「枹，遒木，魁瘣」。○釋曰：木叢攢迫而生者名枹、遒木。魁瘣，讀若磈磊，謂根節盤結處也。郭云：「謂樹木叢生，根枝節目盤結磈磊。」</span></p>
<p class="em2" id="p58"><a class="gg-link" href="#p58" onclick="return changeColor(this);"></a>棫，白桵。<span class="jiazhu">桵，小木，叢生有剌，實如耳璫，紫赤可啖。○棫，音域。桵，人隹切。</span><span class="jianshu"><span class="yinwen">疏</span>「棫，白桵」。○釋曰：棫，一名白桵。郭云：「桵，小木叢生有剌，實如耳璫，紫赤可啖。」<span class="shu-ming">詩·大雅</span>云：「芃芃棫樸。」陸機云：「<span class="shu-ming">三蒼</span>說棫即柞也。其材理全白無赤心者爲白桵。直理易破，可爲櫝車輻，又可爲矛戟矜。今人謂之白梂，或曰白柘。此二說不同，未知孰是。」</span></p>
<p class="em2" id="p59"><a class="gg-link" href="#p59" onclick="return changeColor(this);"></a>梨，山樆。<span class="jiazhu">即今梨樹。○樆，音离。</span><span class="jianshu"><span class="yinwen">疏</span>「梨，山樆」。○釋曰：梨生山中者名樆。郭云：「即今梨樹。」言其在山之名則曰樆，人植之曰梨。</span></p>
<p class="em2" id="p60"><a class="gg-link" href="#p60" onclick="return changeColor(this);"></a>桑辨有葚，梔。<span class="jiazhu">辨，半也。○辨，音片。</span><span class="jianshu"><span class="yinwen">疏</span>「桑辨有葚，梔」。○釋曰：<span class="shu-ming">說文</span>云：「葚，桑實也。」郭云：「辨，半也。」舍人曰：「桑樹一半有葚，半無葚爲梔。」</span></p>
<p class="em2" id="p61"><a class="gg-link" href="#p61" onclick="return changeColor(this);"></a>女桑，桋桑。<span class="jiazhu">今俗呼桑樹小而條長者爲女桑樹。</span><span class="jianshu"><span class="yinwen">疏</span>「女桑，桋桑」。○釋曰：女桑，一名桋桑。郭云：「今俗呼桑樹小而條長者爲女桑樹。」<span class="shu-ming">詩·豳風·七月</span>云「猗彼女桑」是也。</span></p>
<p class="em2" id="p62"><a class="gg-link" href="#p62" onclick="return changeColor(this);"></a>榆，白枌。<span class="jiazhu">枌榆先生葉，卻著莢，皮色白。</span><span class="jianshu"><span class="yinwen">疏</span>「榆，白枌」。○釋曰：榆之皮色白名白枌。郭云：「枌榆先生葉，卻著莢，皮色白。」<span class="shu-ming">詩·陳風</span>云「東門之枌」是也。</span></p>
<p class="em2" id="p63"><a class="gg-link" href="#p63" onclick="return changeColor(this);"></a>唐棣，栘。<span class="jiazhu">似白楊，江東呼夫栘。○栘，音移。</span><span class="jianshu"><span class="yinwen">疏</span>「唐棣，栘」。○釋曰：舍人曰：「唐棣，一名栘。」郭云：「似白楊，江東呼夫栘。」<span class="shu-ming">詩·召南</span>云：「唐棣之華。」陸機<span class="shu-ming">疏</span>云：「奧李也，一名雀梅，亦曰車下李。所在山皆有。其華或白，或赤。六月中熟，大如李子，可食。」</span></p>
<p class="em2" id="p64"><a class="gg-link" href="#p64" onclick="return changeColor(this);"></a>常棣，棣。<span class="jiazhu">今山中有棣樹，子如櫻桃，可食。</span><span class="jianshu"><span class="yinwen">疏</span>「常棣，棣」。○釋曰：舍人曰：「常棣，一名棣。」郭云：「今山中有棣樹，子如櫻桃，可食。」<span class="shu-ming">詩·小雅</span>云：「常棣之華。」陸機<span class="shu-ming">疏</span>云：「許慎曰『白棣樹也』。如李而小，子如櫻桃，正白，今官園種之。又有赤棣樹亦似白棣，葉如剌榆葉而微圓，子正赤，如郁李而小，五月始熟。自關西、天水、隴西多有之。」</span></p>
<p class="em2" id="p65"><a class="gg-link" href="#p65" onclick="return changeColor(this);"></a>檟，苦荼。<span class="jiazhu">樹小如梔子，冬生葉可煮作羹飲。今呼早采者爲荼，晚取者爲茗。一名荈，蜀人名之苦荼。</span><span class="jianshu"><span class="yinwen">疏</span>「檟，苦荼」。○釋曰：檟，一名苦荼。郭云：「樹小似梔子，冬生葉可煮作羹飲。今呼早采者爲荼，晚取者爲茗。一名荈，蜀人名之苦荼。」</span></p>
<p class="em2" id="p66"><a class="gg-link" href="#p66" onclick="return changeColor(this);"></a>樕樸，心。<span class="jiazhu">槲樕別名。</span><span class="jianshu"><span class="yinwen">疏</span>「樕樸，心」。○釋曰：孫炎曰：「樸樕，一名心。」某氏曰：樸樕，槲樕也。有心能濕，江河間以作柱，是樸樕爲木名也。故郭云：「槲樕別名。」<span class="shu-ming">詩·召南</span>云：「林有樸樕。」此作樕朴，文雖倒，其實一也。或者傳寫誤。</span></p>
<p class="em2" id="p67"><a class="gg-link" href="#p67" onclick="return changeColor(this);"></a>榮，桐木。<span class="jiazhu">即梧桐。</span><span class="jianshu"><span class="yinwen">疏</span>「榮，桐木」。○釋曰：桐木，一名榮。郭云：「即梧桐。」與上「櫬、梧」一也。</span></p>
<p class="em2" id="p68"><a class="gg-link" href="#p68" onclick="return changeColor(this);"></a>棧木，干木。<span class="jiazhu">橿木也。江東呼木。</span><span class="jianshu"><span class="yinwen">疏</span>「棧木，干木」。○釋曰：棧木，一名干木。郭云：「橿木也。江東呼木。」</span></p>
<p class="em2" id="p69"><a class="gg-link" href="#p69" onclick="return changeColor(this);"></a>檿桑，山桑。<span class="jiazhu">似桑。材中作弓及車轅。</span><span class="jianshu"><span class="yinwen">疏</span>「檿桑，山桑」。○釋曰：山桑，一名檿桑。郭云：「似桑。材中作弓及車轅。」<span class="shu-ming">冬官·考工記</span>云弓人取幹「柘爲上，檿桑次之」是也。</span></p>
<p class="em2" id="p70"><a class="gg-link" href="#p70" onclick="return changeColor(this);"></a>木自獘，柛。<span class="jiazhu">獘，踣。</span>立死，椔。<span class="jiazhu">不獘頓。</span>獘者，翳。<span class="jiazhu">樹蔭翳覆地者。<span class="shu-ming">詩</span>云：「其椔其翳。」</span>木相磨，槸。<span class="jiazhu">樹枝相切磨。</span>棤，皵。<span class="jiazhu">謂木皮甲錯。</span>梢，梢棹。<span class="jiazhu">謂木無枝柯，梢棹長而殺者。○柛，音伸。翳，側吏切。棤，音錯。皵，音舄。梢，音朔。棹，音濁。</span><span class="jianshu"><span class="yinwen">疏</span>「木自獘」至「梢，梢棹」。○釋曰：此別死、頓、相磨、皮甲抽擢之異名也。云「木」者，總在下之稱也。自獘踣者名柛，立死不獘頓者名椔，枝葉蔽蔭覆地者名翳，木兩枝相切磨者名槸，木皮甲粗錯者名棤，亦名皵。木無枝柯，長而殺者名梢，一名梢棹。<span class="shu-ming">小爾雅</span>曰：「拔根曰棹。」</span><span class="jianshu">○注「<span class="shu-ming">詩</span>云：『其椔其翳。』」○釋曰：<span class="shu-ming">詩·大雅·皇矣</span>篇文也。毛傳云：「木立死曰菑，自斃爲翳。」說者引李巡曰：「以死害生曰菑。」斃，死也。然則以立死之木妨他木長生，爲木之害，故曰菑也。自斃者，生木自倒，枝葉覆地爲陰翳，故曰翳也。<span class="shu-ming">爾雅</span>直云斃者，<span class="shu-ming">詩</span>傳以其非人斃之，故曰自斃。其文與此不同者，所見本異也。</span></p>
<p class="em2" id="p71"><a class="gg-link" href="#p71" onclick="return changeColor(this);"></a>樅，松葉柏身。<span class="jiazhu">今大廟梁材用此木。<span class="shu-ming">尸子</span>所謂「松柏之鼠，不知堂密之有美樅」。○樅，七容切。</span>檜，柏葉松身。<span class="jiazhu"><span class="shu-ming">詩</span>曰：「檜楫松舟。」</span><span class="jianshu"><span class="yinwen">疏</span>「樅松」至「松身」。○釋曰：此辨樅、檜之異名也。松葉柏身者名樅，柏葉松身者名檜。</span><span class="jianshu">○注「今大」至「美樅」。○釋曰：云「今大廟梁材用此木」者，以時驗而言也。</span><span class="jianshu">○注「<span class="shu-ming">尸子</span>所謂」已下者，<span class="shu-ming">尸子</span>篇文也。</span><span class="jianshu">○注「<span class="shu-ming">詩</span>曰：『檜楫松舟。』」○釋曰：<span class="shu-ming">詩·鄘風·竹竿</span>篇文也。毛傳云「楫所以擢舟是也」。</span></p>
<p class="em2" id="p72"><a class="gg-link" href="#p72" onclick="return changeColor(this);"></a>句如羽，喬。<span class="jiazhu">樹枝曲卷似鳥毛羽。</span>下句曰朻，上句曰喬。如木楸曰喬，<span class="jiazhu">楸樹性上竦。</span>如竹箭曰苞，<span class="jiazhu">條竹性叢生。</span>如松柏曰茂，<span class="jiazhu">枝葉婆娑。</span>如槐曰茂。<span class="jiazhu">言扶疏茂盛。</span><span class="jianshu"><span class="yinwen">疏</span>「句如」至「如槐曰茂」。○釋曰：此別木之曲直、叢生、茂盛之異名也。句，曲也。樹枝曲卷似鳥毛羽，名喬。樹枝下垂而曲，名朻。<span class="shu-ming">詩·周南</span>云「南有樛木」是也。本枝上竦而曲卷者，亦名喬。如木楸上竦者，亦曰喬。郭云：「楸樹性上竦。」<span class="shu-ming">詩·周南</span>云「南有喬木」是也。凡木如竹箭叢生者，曰苞。<span class="shu-ming">禹貢</span>曰「草木漸包」是也。凡木枝葉婆娑者，曰茂。<span class="shu-ming">詩·小雅</span>云「如松柏之茂」是也。枝葉扶疏茂盛如槐者，亦曰茂。</span></p>
<p class="em2" id="p73"><a class="gg-link" href="#p73" onclick="return changeColor(this);"></a>祝，州木。髦，柔英。<span class="jiazhu">皆未詳。</span></p>
<p class="em2" id="p74"><a class="gg-link" href="#p74" onclick="return changeColor(this);"></a>槐棘醜喬，<span class="jiazhu">枝皆翹竦。</span>桑柳醜條，<span class="jiazhu">阿那垂條。</span>椒樧醜莍，<span class="jiazhu">莍萸子聚生成房貌。今江東亦呼莍。莍、樧似茱萸而小，赤色。○樧，音殺。</span>桃李醜核。<span class="jiazhu">子中有核人。</span><span class="jianshu"><span class="yinwen">疏</span>「槐棘」至「醜核」。○釋曰：此辨木之枝條、子實形狀之異。醜，類也。喬，高也。槐棘之類，枝皆喬竦。桑柳之類，皆阿那垂條。莍者，實之房也。椒、樧之類，實皆有莍匯自裹。李巡曰：「樧，茱萸也。」茱萸皆有房，故曰莍。莍，實也。郭云：「莍萸子聚生成房貌。今江東亦呼莍。樧似茱萸而小，赤色。」桃李之類，皆子中有核人。<span class="shu-ming">曲禮</span>云：「其有核者，懷其核。」</span></p>
<p class="em2" id="p75"><a class="gg-link" href="#p75" onclick="return changeColor(this);"></a>瓜曰華之，桃曰膽之，棗李曰疐之，樝梨曰鑽之。<span class="jiazhu">皆啖食治擇之名。樝似梨而酢澀，見<span class="shu-ming">禮記</span>。○華，胡化切。疐，音帝。鑽，子官切。</span><span class="jianshu"><span class="yinwen">疏</span>「瓜曰」至「鑽之」。○釋曰：此辨啖食治擇瓜果之名也。云「瓜曰華之」者，此爲國君削瓜之禮也。華，謂半破也。降於天子，故破而不四析也。亦橫斷之而巾以綌也。云「桃曰膽之」者，桃多毛，拭治去毛，令色青滑如膽也。或曰：膽，謂苦桃有苦如膽者，擇去之。云「棗李曰疐之」者，謂治棗李，皆去其疐。疐者，柢也。云「樝梨曰鑽之」者，恐有蟲，故一一鑽看其蟲孔也。</span><span class="jianshu">○注「皆啖」至「<span class="shu-ming">禮記</span>」。○釋曰：云「樝似梨而酢澀」者，案鄭注<span class="shu-ming">禮記·內則</span>云「柤梨之不臧者，今之所謂樝子者」是也。云「見<span class="shu-ming">禮記</span>」者，案<span class="shu-ming">曲禮</span>云：「爲天子削瓜者副之，巾以絺。爲國君者華之，巾以綌。」又<span class="shu-ming">內則</span>云：「棗曰新之，栗曰撰之，桃曰膽之，柤梨曰鑽之。」鄭注云：「皆治擇之名也。」文雖小異，大意則同。</span></p>
<p class="em2" id="p76"><a class="gg-link" href="#p76" onclick="return changeColor(this);"></a>小枝上繚爲喬。<span class="jiazhu">謂細枝翹繚上句者，名爲喬木。○繚，音了。</span><span class="jianshu"><span class="yinwen">疏</span>「小枝上繚爲喬」。○釋曰：此即「上句曰喬」，嫌不了，故重出之。言小枝上竦翹繚者，名爲喬木也。</span></p>
<p class="em2" id="p77"><a class="gg-link" href="#p77" onclick="return changeColor(this);"></a>無枝爲檄。<span class="jiazhu">檄棹直上。○檄，音亦。</span><span class="jianshu"><span class="yinwen">疏</span>「無枝爲檄」。○釋曰：此即上文「梢，梢棹」也。檄即棹也。謂木無枝，檄棹直上，長而殺者也。</span></p>
<p class="em2" id="p78"><a class="gg-link" href="#p78" onclick="return changeColor(this);"></a>木族生爲灌。<span class="jiazhu">族，叢。</span><span class="jianshu"><span class="yinwen">疏</span>「木族生爲灌」。○釋曰：族，叢也。木叢生者爲灌，即上「灌木，叢木」也。</span></p>
</div></body></html>