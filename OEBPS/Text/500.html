<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-爾雅疏敘</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1><span class="shu-ming">爾雅</span>疏敘</h1><hr/></div>
<div class="section" id="title-1"><h2>翰林侍講學士朝請大夫守國子祭酒上柱國賜紫金魚袋臣邢昺等奉敕校定</h2></div>
<p class="em2">夫<span class="shu-ming">爾雅</span>者，先儒授教之術，後進索隱之方，誠傳注之濫觴，爲經籍之樞要者也。夫混元辟而三才肇位，聖人作而六藝斯興。本乎發德於衷，將以納民於善。洎夫醇醨既異，步驟不同，一物多名，系方俗之語；片言殊訓，滯今古之情，將使後生若爲鑽仰？繇是聖賢間出，詁訓遞陳，周公倡之於前，子夏和之於後。蟲魚草木，爰自爾以昭彰；<span class="shu-ming">禮</span>、<span class="shu-ming">樂</span>、<span class="shu-ming">詩</span>、<span class="shu-ming">書</span>，盡由斯而紛鬱。然又時經戰國，運歷挾書，傳授之徒浸微，發揮之道斯寡，諸篇所釋，世罕得聞。惟漢終軍獨深其道，豹鼠既辨，斯文遂隆。其後相傳，乃可詳悉。其爲注者，則有犍爲文學、劉歆、樊光、李巡、孫炎，雖各名家，猶未詳備。惟東晉郭景純用心幾二十年，注解方畢，甚得六經之旨，頗詳百物之形。學者祖焉，最爲稱首。其爲義疏者，則俗間有孫炎、高璉，皆淺近俗儒，不經師匠。今既奉敕校定，考案其事，必以經籍爲宗；理義所詮，則以景純爲主。雖復研精覃思，尚慮學淺意疏。謹與尚書駕部員外郎直秘閣<span class="xiaoxie">臣</span>杜鎬、尚書都官外郎秘閣校理<span class="xiaoxie">臣</span>舒雅、大常博士直集賢院<span class="xiaoxie">臣</span>李維、諸王府侍講大常博士兼國子監直講<span class="xiaoxie">臣</span>孫奭、殿中丞<span class="xiaoxie">臣</span>李慕清、大理寺丞國子監直講<span class="xiaoxie">臣</span>王煥、大理評事國子監直講<span class="xiaoxie">臣</span>崔偓佺、前知洺州永年縣事<span class="xiaoxie">臣</span>劉士玄等，共相討論，爲之疏釋，凡一十卷。雖上遵睿旨，共竭於顓蒙，而下示將來，尚慚於疏略。謹敘。</p>
</div></body></html>
