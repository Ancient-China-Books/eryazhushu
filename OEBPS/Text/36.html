<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋天第八</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋天第八</h1><hr/></div>
<p class="jianshu"><span class="yinwen">疏</span>「釋天第八」。○釋曰：<span class="shu-ming">河圖括地象</span>云：「易有大極，是生兩儀。兩儀未分，其氣混沌。清濁既分，伏者爲天，偃者爲地。」<span class="shu-ming">釋名</span>云：「天，顯也。在上高顯。」又云：「天，坦也。坦然高遠。」<span class="shu-ming">說文</span>云：「天，顛也。至高無上，從一大也。」<span class="shu-ming">春秋說題辭</span>云：「天之言鎮也，居高理下，爲人經紀，故其字一大以鎮之。」此天之名義也。天之爲體，中包乎地，日月星辰屬焉。然天地有高下之形，四時有升降之理，日月有運行之度，星辰有次舍之常，既曰釋天，不得不略言其趣。故其形狀之殊，凡有六等。一曰「蓋天」，文見<span class="shu-ming">周髀</span>，如蓋在上。二曰「渾天」，形如彈丸，地在其中，天包其外，猶如雞卵白之繞黃。楊雄、桓譚、張衡、蔡邕、陸績、王肅、鄭玄之徒，並所依用。三曰「宣夜」，舊說云殷代之制。其形體事義，無所出以言之。四曰「昕天」。昕讀爲軒，言天北高南下，若車之軒，是吳時姚信所說。五曰「穹天」，云穹隆在上，虞氏所說，不知其名也。六曰「安天」，是晉時虞喜所論。案鄭注<span class="shu-ming">考靈耀</span>云：「天者純陽，清明無形，聖人則之，制璿璣玉衡以度其象。」如鄭此言，則天是大虛，本無形體，但指諸星運轉以爲天耳。但諸星之轉，從東而西，凡三百六十五日四分日之一，星復舊處。星既左轉，日則右行，亦三百六十五日四分日之一，至舊星之處。即以一日之行而爲一度，計二十八宿一周天，凡三百六十五度四分度之一，是天之一周之數也。天如彈丸，圍圜三百六十五度四分度之一。案<span class="shu-ming">考靈耀</span>云：「一度二千九百三十二里千四百六十一分里之三百四十八。」周天百十萬一千里者，是天圜周之里數也。以圍三徑一言之，則直徑三千五萬七千里，此爲二十八宿所回直徑之數也。然二十八宿之外，上下東西各有萬五千里，是爲四遊之極，謂之四表。據四表之內並星宿內，總有三十八萬七千里。然則天之中央上下正半之處，則一十九萬三千五百里，地在於中，是地去天之數也。鄭注<span class="shu-ming">考靈耀</span>云：「地蓋厚三萬里。春分之時，地正當中。自此地漸漸而下，至夏至之時，地下萬五千里，地之上畔與天中平。夏至之後，地漸漸向上。至秋分，地正當天之中央。自此地漸漸而上，至冬至，上游萬五千里，地之下畔與天中平。自冬至後，地漸漸而下。此是地之升降於三萬里之中，但渾天之體，雖繞於地，地則中央正平，天則北高南下，北極高於地三十六度。南極下於地三十六度，然則北極之下三十六度，常見不沒；南極之上三十六度，常沒不見。南極去北極一百二十一度餘。若逐曲計之，則一百八十一度餘。若以南北中半言之，謂之赤道，去南極九十一度餘，去北極亦九十一度餘。此是春秋分之日道。赤道之北二十四度，爲夏至之日道，去北極六十七度也。赤道之南二十四度，爲冬至之日道，去南極亦六十七度。」地有升降，星辰有四遊。又鄭注<span class="shu-ming">考靈耀</span>云：「天旁日四表之中，冬南、夏北、春西、秋東，皆薄四表而止。地亦升降於天之中，冬至而下，夏至而上，二至上下，蓋極地厚也。地與星辰俱有四遊升降。四游者，自立春地與星辰西游，春分，西遊之極。地雖西極，升降正中，從此漸漸而東，至春末復正。自立夏之後北遊，夏至，北遊之極。地則升降極下，至夏末復正。立秋之後東游，秋分，東遊之極。地則升降正中，至秋末復正。立冬之後南遊，冬至，南遊之極，地則升降極上，至冬末復正。」此是地及星辰四遊之義也。星辰亦隨地升降，故鄭注<span class="shu-ming">考靈耀</span>云：「夏日道上與四表平，下去東井十二度爲三萬里，則是夏至之日，上極萬五千里，星辰下極萬五千里，故夏至之日，下至東井三萬里也。」日有九道，故<span class="shu-ming">考靈耀</span>云：「萬世不失九道謀。」鄭注引<span class="shu-ming">河圖</span>帝覽嬉云：「黃道一，青道二，出黃道東；赤道二，出黃道南；白道二，出黃道西；黑道二，出黃道北。日春東從青道，夏南從赤道，秋西從白道，冬北從黑道。」立春，星辰西遊，日則東遊。春分，星辰西遊之極，日東遊之極，日與星辰相去三萬里。立夏，星辰北遊，日則南遊。夏至，星辰北遊之極，日南遊之極，日與星辰相去三萬里。以此推之，秋冬放此可知。計夏至之日，日在井星，當嵩高之上，以其南遊之極，故在嵩高之南萬五千里，所以夏至有尺五寸之景也。於時日又上極，星辰下極，故日下去東井三萬里也。然鄭四遊之說，元出<span class="shu-ming">周髀</span>之文，但二十八宿從東而左行，日從西而右行，一度逆沿二十八宿。案<span class="shu-ming">漢書·律曆志</span>云：「冬至之時，日在牽牛初度。春分之時，日在婁四度。夏至之時，日在東井三十一度。秋分之時，日在角十度。」若日在東井，則極長，八尺之表，尺五寸之景。若春分在婁，秋分在角，晝夜等，八尺之表，七尺五寸之景。冬至日在斗，則晝極短，八尺之表，一丈三尺之景。一丈三尺之中，去其一尺五寸，則餘有一丈一尺五寸之景，是冬夏往來之景也。凡於地，千里而差一寸，則夏至去冬至，體漸南漸下，相去十一萬五千里。又<span class="shu-ming">考靈耀</span>云：「正月假上八萬里，假下一十萬四千里。」所以有假上假下者，鄭注<span class="shu-ming">考靈耀</span>之意，以天去地十九萬三千五百里。正月雨水之時，日在上，假於天八萬里，下至地一十一萬三千五百里。夏至之時，日上極與天表平也。後日漸向下。故鄭注<span class="shu-ming">考靈耀</span>云：「夏至日與表平，冬至之時，日下至於地八萬里，上至於天十一萬三千五百里也。」委曲具<span class="shu-ming">考靈耀</span>注。凡二十八宿及諸星，皆循天左行，一日一夜一周天。一周天之外，更行一度，計一年三百六十五周天四分度之一。日月五星則右行，日一日一度，月一日一十三度十九分度之七，此相通之數也。今曆象之說，則月一日至於四日行最疾，日行十四度餘；自五日至八日行次疾，日行十三度餘；自九日至十九日行則遲，日行十二度餘；自二十日至二十三日又小疾，日行十三度餘；自二十四日至於晦行又最疾，日行一十四度餘。此是月行之大率也。二十七日月行一周天，至二十九日強半月又於日與日相會，乃爲一月。故<span class="shu-ming">考靈耀</span>云：「九百四十分爲一日，二十九日與四百九十九分爲月。」是一月二十九日之外，至第三十日分至四百九十九分。月及於日，計九百四十分，則四百七十爲半，今四百九十九分是過半二十九分也。但月是陰精，日爲陽精，故<span class="shu-ming">周髀</span>云：「日猶火，月猶水，火則外光，水則含景，故月光生於日所照，魄生於日所蔽，當日則光盈，就日則明盡。」京房云：「月與星辰陰者也，有形無光，日照之乃有光。先師以爲日似彈丸，月似鏡體。或以爲月亦似彈丸，日照處則明，不照處則暗。」案<span class="shu-ming">律曆志</span>云：「二十八宿之度，角一十二度，亢九，氐十五，房五，心五，尾十八，箕十一：東方七十五度。斗二十六，牛八，女十二，虛十，危十七，營室十六，壁九：北方九十八度。奎十六，婁十二，胃十四，昴十一，畢十六，觜二，參九：西方八十度。井三十二，鬼四，柳十五，星七，張十八，翼十八，軫十七：南方一百一十二度。丑爲星紀，初斗十二度，終婺女七度。子爲玄枵，初婺女八度，終於危十五度。亥爲娵觜，初危十六度，終於奎四度。戌爲降婁，初奎五度，終於胃六度。酉爲大樑，初胃七度，終於畢十一度。申爲實沈，初畢十二度，終於井十五度。未爲鶉首，初井十六度，終於柳八度。午爲鶉火，初柳九度，終於張十七度。巳爲鶉尾，初張十八度終，於軫十一度。辰爲壽星，初軫十二度，終於氐四度。卯爲大火，初氐五度，終於尾九度。寅爲析木，初尾十度，終於斗十一度。」五星者，東方歲星，南方熒惑，西方太白，北方辰星，中央鎮星，其行之遲速俱在<span class="shu-ming">律曆志</span>，不更煩說。<span class="shu-ming">元命包</span>云：「日之爲言實也。月，闕也。」劉熙<span class="shu-ming">釋名</span>云：「日，實也。光明盛實。月，闕也。滿則闕也。」<span class="shu-ming">說題辭</span>云：「星，陽精之榮也。陽精爲日，日分爲星，故其字日下生也。」<span class="shu-ming">釋名</span>云：「星，散也。布散於天。」又云：「陰，蔭也。氣在內奧蔭也。陽，揚也。陽氣在外發揚。」此等是陰陽日月之名也。<span class="shu-ming">祭法</span>：「黃帝正名百物。」其名蓋黃帝而有也，或後人更有增足。其天高地下、日盈月闕，觜星度少、井斗度多，日月右行、星辰左轉，四遊升降之差、二儀運動之法，非由人事所作，皆是造化自然。先儒因自然遂以人事爲義，或據理是實，或構虛不經，既無正文可馮，今皆略而不錄。</p>
<p class="em2" id="p0"><a class="gg-link" href="#p0" onclick="return changeColor(this);"></a>穹蒼，蒼天也。<span class="jiazhu">天形穹隆，其色蒼蒼，因名云。</span>春爲蒼天，<span class="jiazhu">萬物蒼蒼然生。</span>夏爲昊天，<span class="jiazhu">言氣晧旰。</span>秋爲旻天，<span class="jiazhu">旻猶湣也，湣萬物彫落。</span>冬爲上天。<span class="jiazhu">言時無事，在上臨下而已。</span>四時。<span class="jianshu"><span class="yinwen">疏</span>「穹蒼」至「四時」。○釋曰：此釋四時之天名也。云「穹蒼，蒼天也」者，<span class="shu-ming">詩·大雅·桑柔</span>云：「靡有旅力，以念穹蒼。」故此釋之也。詩人因天形穹隆，其色蒼蒼，故云穹蒼。其實則與下云「春爲蒼天」者是一，故云「穹蒼，蒼天也」。郭云：「天形穹隆，其色蒼蒼，因名云」也。云「春爲蒼天」者，<span class="shu-ming">詩·王風·黍離</span>云：「悠悠蒼天。」故此釋之也。郭云「萬物蒼蒼然生」者，言春時萬物蒼蒼然生，春時天名曰蒼天也。云「夏爲昊天」者，<span class="shu-ming">詩·雨無正</span>云：「浩浩昊天。」故此釋之。昊者元氣博大之貌。郭云「言氣晧旰」者，晧旰，日光出之貌也。言畏日光明晧旰，因名云昊天也。云「秋爲旻天」者，<span class="shu-ming">詩·大雅·召旻</span>云「旻天疾威」之類，旻，湣也。言秋氣肅殺，萬物可湣，故曰旻天。郭云「旻猶湣也，湣萬物彫落」者，旻，湣。<span class="shu-ming">詩序</span>文但彼湣作閔，音義同也。云「冬爲上天」者，<span class="shu-ming">詩·小雅·信南山</span>云「上天同云」之類，言冬時無事，唯在於上，故曰上天。郭云「言時無事，在上臨下而已」者，言冬氣閉藏，無他生殺之事，唯在於上、監於下而已也。案<span class="shu-ming">詩</span>傳云：「蒼天以體言之，尊而君之，則稱皇天；元氣廣大，則稱昊天；仁覆閔下，則稱旻天；自上降監，則稱上天；據遠視之蒼蒼然，則稱蒼天。」毛公此傳當有成文，不知出何書。李巡云：「古詩人質，仰視天形穹隆而高，其色蒼蒼，故曰穹蒼。」是蒼天以體言之也。皇，君也。故尊而君之，則稱皇天。昊，大貌，故言其混元之氣昊昊廣大，則稱昊天。旻，閔也。言其以仁慈之恩覆閔在下，則稱旻天。從上而下視萬物，則稱上天。據人遠而視之，其色蒼蒼然，則稱蒼天。又李巡注此云：「春萬物始生，其色蒼蒼，故曰蒼天。夏萬物盛壯，其氣昊大，故曰昊天。秋萬物成孰，皆有文章，故曰旻天。冬陰氣在上，萬物伏藏，故曰上天。」案此以四時異其天名。<span class="shu-ming">詩</span>傳則各用所宜爲稱，似相乖異。而鄭玄則和合二說，故異義同號。今<span class="shu-ming">尚書</span>歐陽說春曰昊天，夏曰蒼天，秋曰旻天，冬曰上天。<span class="shu-ming">爾雅</span>亦云。古<span class="shu-ming">尚書</span>與<span class="shu-ming">毛詩</span>同。謹案：<span class="shu-ming">尚書·堯典</span>羲和以昊天總敕以四時，故知昊天不獨春也。<span class="shu-ming">左傳</span>夏四月，孔丘卒，稱曰「旻天不吊」，非秋也。玄之聞也，<span class="shu-ming">爾雅</span>者，孔子門人所作，以釋六藝之言，蓋不誤也。春氣博施，故以廣大言之。夏氣高明，故以遠大言之。秋氣或生或殺，故以閔下言之。冬氣閉藏而清察，故以監下言之。皇天者，至尊之號也。六藝之中，諸稱天者，以情所求之耳，非必於其時稱之。「浩浩昊天」，求天之博施。「蒼天蒼天」，求天之高明。「昊天不吊」，求天之生殺當得其宜。「上天同云」，求天之所爲，當順其時也。此之求天，猶人之說事，各從其主耳。若察於是，則「堯命羲和，欽若昊天」、「孔丘卒，旻天不吊」，無可怪耳。是鄭和合二說之事也。<span class="shu-ming">爾雅</span>春爲蒼天，夏爲昊天。歐陽說春爲昊天，夏爲蒼天。鄭即言<span class="shu-ming">爾雅</span>不誤，當從<span class="shu-ming">爾雅</span>，而又從歐陽說以春昊夏蒼者，鄭讀<span class="shu-ming">爾雅</span>與孫、郭本異，故許慎既載今<span class="shu-ming">尚書</span>說，即言<span class="shu-ming">爾雅</span>，亦云明見<span class="shu-ming">爾雅</span>，與歐陽說同，雖蒼昊有春夏之殊，則未知孰是。要二說理相符合，故鄭和而釋之。○「四時」。○釋曰：此題上事也。言上所陳，是四時天之名也。題之在下者，若周公踐阼及<span class="shu-ming">詩</span>篇章，句皆篇末題之，故此亦爾。<span class="shu-ming">白虎通</span>云：「歲時何？謂春秋冬夏也。時者期也，陰陽消息之期也。」<span class="shu-ming">鄉飲酒義</span>云：「春之爲言蠢也，產萬物者聖也。夏之爲言假也，養之長之假之仁也。秋之爲言揪也，揪之以時，察守義者也。冬之爲言中也，中者藏也。」</span></p>
<p class="em2" id="p1"><a class="gg-link" href="#p1" onclick="return changeColor(this);"></a>春爲青陽，<span class="jiazhu">氣清而溫陽。</span>夏爲朱明，<span class="jiazhu">氣赤而光明。</span>秋爲白藏，<span class="jiazhu">氣白而收藏。</span>冬爲玄英。<span class="jiazhu">氣黑而清英。</span>四氣和謂之玉燭。<span class="jiazhu">道光照。</span>春爲發生，夏爲長嬴，秋爲收成，冬爲安寧。<span class="jiazhu">此亦四時之別號。<span class="shu-ming">尸子</span>皆以爲大平祥風。</span>四時和爲通正，<span class="jiazhu">通平暢也。</span>謂之景風。<span class="jiazhu">所以致景風。</span>甘雨時降，萬物以嘉，<span class="jiazhu">莫不善之。</span>謂之醴泉。<span class="jiazhu">所以出醴泉。</span>祥。<span class="jianshu"><span class="yinwen">疏</span>「春爲」至「醴泉」。○釋曰：此釋太平之時，四氣和暢以致嘉祥之事也。云「春爲青陽」者，言春之氣和，則青而溫陽也。云「夏爲朱明」者，言夏之氣和，則赤而光明也。云「秋爲白藏」者，言秋之氣和，則色白而收藏也。云「冬爲玄英」者，言冬之氣和，則黑而清英也。云「四氣和謂之玉燭」，注云「道光照」者，道，言也，言四時和氣，溫潤明照，故曰玉燭。李巡云：「人君德美如玉而明若燭。」<span class="shu-ming">聘義</span>云：「君子比德於玉焉。」是知人君若德輝動於內，則和氣應於外，統而言之謂之玉燭也。云「春爲發生、夏爲長嬴、秋爲收成、冬爲安寧」者，此亦四時之別號也。云「四時和爲通正」者，言上四時之功和，是爲通暢平正也。云「謂之景風」者，言所以致景風，景風即和風也。云「甘雨時降、萬物以嘉」者，嘉，善也；甘雨即時雨也。不爲萬物所苦，故曰甘。若<span class="shu-ming">月令</span>苦雨數來，則非甘也。甘雨既以時降，則萬物莫不嘉善之也。云「謂之醴泉」者，言四時平暢，亦所以使地出醴泉也。醴泉者，水泉味甘如醴也。云「祥」者，亦題上事也。祥，吉也，善也。言此上皆太平之吉祥也。</span><span class="jianshu">○注「此亦」至「祥風」。○釋曰：云「此亦四時之別號」者，言與上青陽等同爲四時別號，故云亦也。上據氣而言，此據功爲說。云「<span class="shu-ming">尸子</span>皆以爲太平祥風」者，案<span class="shu-ming">尸子·仁意</span>篇述太平之事云：「燭於玉燭，飲於醴泉，暢於永風，春爲青陽，夏爲朱明，秋爲白藏，冬爲玄英，四氣和爲正光：此之謂玉燭。」甘雨時降，萬物以嘉，高者不少，下者不多：此之謂醴泉。其風春爲發生，夏爲長嬴，秋爲方盛，冬爲安靜，四氣和爲通正：此之謂永風是也。」</span><span class="jianshu">○注「所以出醴泉」。○釋曰：案<span class="shu-ming">援神契</span>云：「德及於天，斗極明，日月光，甘露降；德至深泉，則黃龍見，醴泉湧。」是言王者修德以召和平，則致景風醴泉也。案此經所釋，即謂發生等爲景風，時雨爲醴泉。而郭云所以致景風、醴泉者，所以弘通其義也。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>穀不熟爲饑，<span class="jiazhu">五穀不成。</span>蔬不熟爲饉，<span class="jiazhu">凡草菜可食者，通名爲蔬。</span>果不熟爲荒，<span class="jiazhu">果，木子。</span>仍饑爲薦。<span class="jiazhu">連歲不熟，<span class="shu-ming">左傳</span>曰：「今又薦饑。」○薦，賤。</span>災。<span class="jianshu"><span class="yinwen">疏</span>「穀不」至「爲薦」。○釋曰：此釋歲凶災荒之名也。穀謂五穀，黍、稷、麻、麥、豆也。熟，成也。五穀不成曰饑。郭云：「凡草菜可食者，通名蔬。」李巡曰：「可食之菜皆不熟爲饉。」<span class="shu-ming">周禮·天官·大宰職</span>云：「以九職任萬民，八曰臣妾聚斂疏材。」鄭玄云：「疏材，百草根實可食者。」<span class="shu-ming">小雅</span>云：「降喪饑饉。」襄十四年<span class="shu-ming">榖梁傳</span>曰：「一穀不升謂之嗛，二穀不升謂之饑，三穀不升謂之饉，四穀不升謂之康，五穀不升謂之大饑，又謂之大侵。」彼以五穀熟之多少立差等之名，其實五者皆是饑也。三穀不升，於民乏困，蓋與蔬不熟同，故俱名爲饉也。果，木子也。不成熟之歲名荒。仍，因也。相因而饑，謂連歲不熟也。僖十三年晉薦饑是也。云「災」者，亦題上事也。下皆仿此。</span><span class="jianshu">○注「<span class="shu-ming">左傳</span>曰：今又薦饑」。○釋曰：此<span class="shu-ming">晉語</span>文也。左丘明既作傳以解<span class="shu-ming">春秋</span>，又采簡牘以作<span class="shu-ming">國語</span>，其文不主於經，故謂之「外傳」，俱是丘明所作，亦得云<span class="shu-ming">左傳</span>曰。案彼云：「晉饑，乞糴於秦。丕豹曰：晉君無禮於君，莫不知。往年有難，今又薦饑。己失人，又失天，其殃也多矣。君其伐之，勿與糴。」是其事也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>大歲在甲曰閼逢，在乙曰旃蒙，在丙曰柔兆，在丁曰強圉，在戊曰著雍，在己曰屠維，在庚曰上章，在辛曰重光，在壬曰玄黓，在癸曰昭陽。<span class="jiazhu">閼，烏割切。著，直略切。重，直龍切。黓音亦。</span>歲陽。大歲在寅曰攝提格，在卯曰單閼，在辰曰執徐，在巳曰大荒落，在午曰敦牂，在未曰協洽，在申曰涒灘，在酉曰作噩，在戌曰閹茂，在亥曰大淵獻，在子曰困敦，在丑曰赤奮若。<span class="jiazhu">牂音臧。洽，夾。涒，湯昆切。噩，五各切。閹音俺。敦，頓。</span><span class="jianshu"><span class="yinwen">疏</span>「太歲在甲」至「赤奮若」。○釋曰：此別太歲在日在辰之名也。甲至癸爲十日，日爲陽。寅至丑爲十二辰，辰爲陰。案<span class="shu-ming">漢書·律曆志</span>云：「乃以前曆上元泰初四千六百二十七歲，至於元封七年，復得閼逢攝提格之義。中冬。」孟康曰：「言復得者，上元泰初時亦是閼逢之歲。歲在甲曰閼逢，在寅曰攝提格，此謂甲寅之歲也。」然則乙卯之歲曰旃蒙單閼，丙辰之歲曰柔兆執徐，丁巳之歲曰強圉大荒落，戊午之歲曰著雍敦牂，己未之歲曰屠維協洽，庚申之歲曰上章涒灘，辛酉之歲曰重光作噩，壬戌之歲曰玄黓閹茂，癸亥之歲曰昭陽大淵獻，甲子之歲曰閼逢困敦，乙丑之歲曰旃蒙赤奮若。以此推之，周而復始可知。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>載，歲也。夏曰歲，<span class="jiazhu">取歲星行一次。</span>商曰祀，<span class="jiazhu">取四時一終。</span>周曰年，<span class="jiazhu">取禾一熟。</span>唐虞曰載。<span class="jiazhu">取物終更始。</span>歲名。<span class="jianshu"><span class="yinwen">疏</span>「載歲也」至「曰載」。○釋曰：別年歲之名也。載即歲也。<span class="shu-ming">白虎通</span>云：「王者受命而改正朔者，明易姓示不相襲也。明受之於天。不受之於人。所以變易民心，革其耳目，以則化也。」然則歲名變易，理亦同此。故夏曰歲，取歲星行一次。<span class="shu-ming">夏書</span>曰：「每歲孟春，遒人以木鐸徇于路。」是也。商曰祀，取四時一終。則以祀者嗣也，取其興來繼往之義。孫炎曰：「取四時祭祀一訖。」<span class="shu-ming">商書</span>曰：「惟元祀十有二月乙丑，伊尹嗣于先王。」是也。周曰年者，取禾一熟也。案<span class="shu-ming">說文</span>云：「年，穀熟也。從禾千聲。<span class="shu-ming">春秋</span>曰：大有年。」然則年者禾熟之名。每歲一熟，故以爲歲名。<span class="shu-ming">左傳</span>曰：「卜年七百。」是也。唐虞曰載，載，始也。取物終更始。<span class="shu-ming">堯典</span>曰：「朕在位七十載。」<span class="shu-ming">舜典</span>曰：「五載一巡守。」是也。</span><span class="jianshu">○注「取歲星行一次」。○釋曰：案<span class="shu-ming">律曆志</span>分二十八宿爲十二次，晉灼注<span class="shu-ming">天文志</span>云：「太歲在四仲則歲行三宿，太歲在四孟、四季則歲行二宿。二八十六，三四十二，而行二十八宿，十二歲而周天。」是歲星年行一次也。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>月在甲曰畢，在乙曰橘，在丙曰修，在丁曰圉，在戊曰厲，在己曰則，在庚曰窒，在辛曰塞，在壬曰終，在癸曰極。<span class="jiazhu">窒，知乙切。塞，先北切。</span>月陽。正月爲陬，<span class="jiazhu"><span class="shu-ming">離騷</span>云：「攝提貞於孟陬。」</span>二月爲如，三月爲寎，四月爲余，五月爲皋，六月爲且，七月爲相，八月爲壯，九月爲玄，<span class="jiazhu"><span class="shu-ming">國語</span>云：「至於玄月。」是也。○窉，孚柄切。且，子余切。相，息亮切。</span>十月爲陽，<span class="jiazhu">純陰用事，嫌於無陽，故以名云。</span>十一月爲辜，十二月爲塗。<span class="jiazhu">皆月之別名，自歲陽至此，其事義皆所未詳通者，故闕而不論。○塗音徒。</span>月名。<span class="jianshu"><span class="yinwen">疏</span>「月在甲」至「月名」。○釋曰：此辨以日配月之名也。設若正月得甲則曰畢陬，二月得乙則曰橘如，三月得丙則曰修寎，四月得丁則曰圉余，五月得戊則曰厲皋，六月得己則曰畢且，七月得庚則曰窒相，八月得辛則曰塞壯，九月得壬則曰終玄，十月得癸則曰極陽，十一月得甲則曰畢辜，十二月得乙則曰橘塗，周而復始，亦可知也。若<span class="shu-ming">史記·曆書</span>云：「月名畢聚也。」</span><span class="jianshu">○注「離騷」至「孟陬。○釋曰：<span class="shu-ming">離騷</span>者，屈原之所作也。屈原與楚同姓，仕懷王，爲三閭大夫。爲大夫靳尚所譖毀見疏，乃作<span class="shu-ming">離騷</span>經。離，別也。騷，愁也。言己放逐離別，心中愁思，猶陳正道以諷諫君也。其經曰：「帝高陽之苗裔兮，朕皇考曰伯庸。攝提貞於孟陬兮，惟庚寅吾以降。」彼注云：「言己生得陰陽之正中。」是引之以證正月爲陬之義。</span><span class="jianshu">○注「<span class="shu-ming">國語</span>」至「是也」。○釋曰：此<span class="shu-ming">越語</span>文也。案彼云：「越王將伐吳，範蠡諫曰：『王姑待之。』至於玄月，王召範蠡而問焉。」彼注云：「魯哀公十六年九月也，至十七年三月，越伐吳。」是也。引之以證九月爲玄也。</span><span class="jianshu">○注「純陰」至「名云」。○釋曰：「純陰用事，嫌於無陽，故以名云「者，以<span class="shu-ming">易</span>言之，五月一陰生，十月純坤用事，故云「純陰用事」也。云嫌者，君子愛陽而惡陰，故以陽名之。無陽而得陽名者，以分陰分陽，迭用柔剛，十二月之消息，見其用事耳。其實陰陽常有，<span class="shu-ming">詩緯</span>曰：「陽生酉仲，陰生戌仲。」是十月中兼有陰陽也。四月秀葽，靡草死，豈無陰乎？明陰陽常兼有也。<span class="shu-ming">詩·小雅</span>云：「日月陽止。」是也。</span><span class="jianshu">○注「皆月」至「不論」。○釋曰：言正月爲陬已下皆月之別名。云「自歲陽至此」者，謂自閼逢以下也。云「其事義皆所未詳通者」，案李巡、孫炎雖各有其說，皆構虛不經，疑事無質，故闕而不論。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>南風謂之凱風，<span class="jiazhu"><span class="shu-ming">詩</span>曰：「凱風自南。」</span>東風謂之谷風，<span class="jiazhu"><span class="shu-ming">詩</span>云：「習習谷風。」</span>北風謂之涼風，<span class="jiazhu"><span class="shu-ming">詩</span>云：「北風其涼。」</span>西風謂之泰風。<span class="jiazhu"><span class="shu-ming">詩</span>云：「泰風有隧。」</span>焚輪謂之穨，<span class="jiazhu">暴風從上下。○穨，徒回切。</span>扶搖謂之猋。<span class="jiazhu">暴風從下上。○猋，必遙切。</span>風與火爲庉，<span class="jiazhu">庉庉，熾盛之貌。○庉，徒袞切。</span>回風爲飄。<span class="jiazhu">旋風也。○飄音瓢。</span>○日出而風爲暴，<span class="jiazhu"><span class="shu-ming">詩</span>云：「終風且暴。」</span>風而雨土爲霾，<span class="jiazhu"><span class="shu-ming">詩</span>云：「終風且霾。」○雨音預。</span>陰而風爲曀。<span class="jiazhu"><span class="shu-ming">詩</span>云：「終風且曀。」○曀，於計切。</span>天氣下地不應曰雺，<span class="jiazhu">言蒙昧。○應音噟。</span>地氣發天不應曰霧，霧謂之晦。<span class="jiazhu">言晦冥。</span>螮蝀謂之雩。螮蝀，虹也。<span class="jiazhu">俗名爲美人虹，江東呼雩。○螮音帝。蝀，丁孔切。雩，於句切。</span>蜺爲挈貳。<span class="jiazhu">蜺，雌虹也，見<span class="shu-ming">離騷</span>。挈貳，其別名，見<span class="shu-ming">尸子</span>。○挈，若結。</span>弇日爲蔽雲，<span class="jiazhu">即暈氣五彩覆日也。○弇，掩。</span>疾雷爲霆霓，<span class="jiazhu">雷之急擊者謂霹靂。○霆，廷。霓，宜。</span>雨䨘爲霄雪。<span class="jiazhu"><span class="shu-ming">詩</span>云：「如彼雨雪，先集維䨘。」䨘，水雪雜下者，謂之消雪。○䨘，醉見切。</span>暴雨謂之涷，<span class="jiazhu">今江東人呼夏月暴雨爲涷雨。<span class="shu-ming">離騷</span>云：「令飄風兮先驅，使涷雨兮灑塵。」是也。○涷音東西之東。</span>小雨謂之霡霂，<span class="jiazhu"><span class="shu-ming">詩</span>云：「益之以霡霂。」○霡，墨。霂，木。</span>久雨謂之淫。<span class="jiazhu"><span class="shu-ming">左傳</span>曰：「天作淫雨。」</span>淫謂之霖。<span class="jiazhu">雨自三日巳上爲霖。</span>濟謂之霽。<span class="jiazhu">今南陽人呼雨止爲霽。○濟音薺。霽，徂計切。</span>風雨。<span class="jianshu"><span class="yinwen">疏</span>「南風」至「風雨」。○釋曰：此釋風雨之名也。<span class="shu-ming">易</span>曰：「風以動之，雨以潤之。」又曰：「潤之以風雨。」<span class="shu-ming">洪範</span>曰：「月之從星則以風雨。」然則風雨相將之物，故比類聚而釋之也。○「南風謂之凱風」者，李巡曰：「南風長養萬物，萬物喜樂，故曰凱風。凱，樂也。」郭氏無說，義或當然。<span class="shu-ming">詩·邶風</span>云：「凱風自南。」是也。○「東風謂之谷風」者，孫炎曰：「谷之言榖，榖，生也。谷風者，生長之風也。」<span class="shu-ming">詩·邶風</span>云：「習習谷風。」是也。○「北風謂之涼風」者，北風一名涼風，言北方寒涼之風也。<span class="shu-ming">月令</span>：「孟秋之月涼風至。」<span class="shu-ming">詩·邶風</span>云：「北風其涼。」是也。○「西風謂之泰風」者，孫炎曰：「西風成物，物豐泰也。」<span class="shu-ming">詩·大雅·桑柔</span>云：「泰風有隧。」是也。○「焚輪謂之頹」者，李巡曰：「焚輪，暴風從上來降謂之頹。頹，下也。」孫炎曰：「回風，從上下曰頹。」郭云：「暴風從上下。」與李同也。<span class="shu-ming">詩·小雅</span>云：「習習谷風，維風及頹。」是也。○「扶搖謂之猋」者，李巡曰：「扶搖，暴風從下升上，故曰猋。猋，上也。」孫炎曰：「回風從下上曰猋。」郭云：「暴風從下上。」亦用李說。<span class="shu-ming">莊子</span>說鵬云：「摶扶搖而上者九萬里。」<span class="shu-ming">月令</span>：「孟春行秋令，則猋風暴雨總至。」是也。○「風與火爲庉」者，郭云：「庉庉，熾盛之貌。」言風自火出，火因風熾，而有大風者爲庉。○「回風爲飄」者，郭云：「旋風也。」李巡曰：「一曰飄風，別二名也。」<span class="shu-ming">詩·蓼莪</span>云：「飄風發發。」是也。○「日出而風爲暴」者，孫炎云：「陰雲不興而大風暴起。」然則爲風之暴疾，故<span class="shu-ming">詩·邶風</span>云：「終風且暴。」毛傳云：「暴，疾也。」○「風而雨土爲霾」者，孫炎曰：「大風揚塵，土從上下也。」<span class="shu-ming">詩·邶風</span>云：「終風且霾。」是也。○「陰而風爲曀」者，孫炎曰：「雲風曀日光。」<span class="shu-ming">詩·邶風</span>云：「終風且曀。」是也。○「天氣下地不應曰雺」者，郭云：「言蒙昧。」<span class="shu-ming">洪範</span>云：「曰雺。」鄭注云：「雺聲近蒙。」<span class="shu-ming">詩</span>：「零雨其蒙。」則雺是天氣下降，地氣不應而蒙暗也。○「地氣發天不應曰霧，霧謂之晦」者，郭云：「言晦冥。」<span class="shu-ming">月令</span>：「仲冬行夏令，氛霧冥冥。」鄭云：「霜露之氣散相亂也。」然則地氣發而上天不應之，則爲氛霧。霧又名晦。<span class="shu-ming">春秋</span>僖十五年：「己卯，晦震夷伯之廟。」<span class="shu-ming">公羊</span>、<span class="shu-ming">榖梁</span>皆云：「晦，冥也。」是矣。○「螮蝀謂之雩。螮蝀，虹也」者，郭云：「俗名美人虹，江東呼雩。」然則螮蝀一名雩，一名虹。<span class="shu-ming">詩·鄘風</span>云：「螮蝀在東。」<span class="shu-ming">月令</span>：「季春之月虹始見。」<span class="shu-ming">音義</span>云：「虹雙出，色鮮盛者爲雄，雄曰虹。暗者爲雌，雌曰蜺。」虹是陰陽交會之氣，純陰純陽則虹不見。若雲薄漏日，日照雨滴，則虹生。螮與蝃音義同。○「蜺爲挈貳」者，蜺，雌虹也，一名挈貳。<span class="shu-ming">說文</span>云：「霓，屈虹，青赤或白色，陰氣也。」郭云「見<span class="shu-ming">離騷</span>」者，即<span class="shu-ming">天問</span>云：「曰蜺嬰茀，胡爲此堂？」及<span class="shu-ming">遠遊</span>章云：「雌蜺㛹嬛以曾橈兮。」是也。挈貳，其別名也。文見<span class="shu-ming">尸子</span>。○「弇日爲蔽雲」者，郭云：「即暈氣五彩覆日也。」然則暈氣弇日名蔽雲。<span class="shu-ming">周禮·春官</span>：「眡祲掌十煇之法。」鄭司農云：「煇謂日光炁。」是也。○「疾雷爲霆霓」者，郭云：「雷之急擊者謂霹靂。」案<span class="shu-ming">說文</span>云：「霆，雷餘聲也，鈴鈴所以捷出萬物也。」又云：「震，劈歷振物者。」然則疾雷一名霆霓，又名震。<span class="shu-ming">春秋</span>：「震夷伯之廟謂劈歷破之。」是也。霹靂，俗字也。○「雨䨘爲霄雪」者，䨘，水雪雜下也，因名霄雪，霄即消也。<span class="shu-ming">詩·小雅·頍弁</span>云：「如彼雨雪，先集維霰。」鄭箋云：「將大雨雪，始必徵，溫雪自上下，遇溫氣而搏，謂之霰。」案<span class="shu-ming">大戴禮</span>：曾子云：「陽之專氣爲霰，陰之專氣爲雹。盛陽之氣在雨水則溫暖，爲陰氣薄而脅之，不相入，則搏爲雹也。盛陰之氣在雨水則凝滯而爲雪，陽氣薄而脅之，不相入，則消散而下，因水而爲霰。」是霰由陽氣所薄而爲之。故鄭言遇溫氣而搏也。䨘與霰音義同。○「暴雨謂之涷」者，暴雨謂驟雨也，一名涷。郭云：「今江東人呼夏月暴雨爲涷雨。<span class="shu-ming">離騷</span>云：『令飄風兮先驅，使涷雨兮灑塵。』是也」者，此<span class="shu-ming">離騷·九歌·大司命</span>文。案彼云：「廣開兮天門，紛吾乘兮玄雲。令飄風兮先驅，使涷雨兮灑塵。」是也。○「小雨謂之霡霂」者，小雨一名霡霂。<span class="shu-ming">小雅·信南山</span>云：「益之以霡霂。」是也。李巡云：「冰雪俱下。」案此文上有暴雨，下云久雨，於中間無雪事，而云冰雪俱下，妄矣。○「久雨謂之淫」者，淫，過也。久雨過多，害於五稼，故謂之淫。<span class="shu-ming">月令</span>：「季春行秋令，則天多沈陰，淫雨早降。」謂久雨也。</span><span class="jianshu">○注云「<span class="shu-ming">左傳</span>曰：天作淫雨」者，莊十一年傳文也。○「淫謂之霖」者，淫雨又名霖也。郭云「雨自三日已上爲霖」者，隱九年<span class="shu-ming">左傳</span>文也。○「濟謂之霽」者，濟，止也，雨止名霽。郭云：「今南陽人呼雨止爲霽。」<span class="shu-ming">書</span>云：「曰霽。」云「風雨」者，題上事也。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>壽星，角、亢也。<span class="jiazhu">數起角、亢，列宿之長，故曰壽。○亢音剛。</span>天根，氐也。<span class="jiazhu">角亢下系於氐，若木之有根。○氐音低。</span>天駟，房也。<span class="jiazhu">龍爲天馬，故房四星謂之天駟。</span>大辰，房、心、尾也，<span class="jiazhu">龍星明者，以爲時候，故曰大辰。</span>大火謂之大辰。<span class="jiazhu">大火，星也，在中最明，故時候主焉。</span>析木謂之津，<span class="jiazhu">即漢津也。○析，昔。</span>箕、斗之間，漢津也。<span class="jiazhu">箕，龍尾。斗，南斗，天漢之津梁。</span>星紀，斗、牽牛也。<span class="jiazhu">牽牛、斗者，日月五星之所終始，故謂之星紀。</span>玄枵，虛也。<span class="jiazhu">虛在正北，北方色黑。枵之言耗，耗亦虛意。○枵，許嬌切。</span>顓頊之虛，虛也。<span class="jiazhu">顓頊水德，位在北方。○顓，專。頊，旭。</span>北陸，虛也。<span class="jiazhu">虛星之名凡四。○虛，墟。</span>營室謂之定。<span class="jiazhu">定，正也。作宮室皆以營室中爲正。○定，多佞切。</span>娵觜之口，營室、東壁也。<span class="jiazhu">營室、東壁，星四方似口，因名云。○娵，子余切。觜，諮。</span>降婁，奎、婁也。<span class="jiazhu">奎爲溝瀆，故名降。○降，戶江切。</span>大樑，昴也。西陸，昴也。<span class="jiazhu">昴，西方之宿，別名旄頭。</span>濁謂之畢，<span class="jiazhu">掩兔之畢，或呼爲濁，因星形以名。</span>咮謂之柳。<span class="jiazhu">咮，朱鳥之口。○咮，豬究切。</span>柳，鶉火也。<span class="jiazhu">鶉，鳥名。火屬南方。</span>北極謂之北辰，<span class="jiazhu">北極，天之中，以正四時。</span>何鼓謂之牽牛，<span class="jiazhu">今荊楚人呼牽牛星爲簷鼓。簷者何也。○何，胡可切。</span>明星謂之啟明。<span class="jiazhu">太白星也。晨見東方爲啟明，昏見西方爲太白。○啟，音啟。</span>彗星爲欃槍，<span class="jiazhu">亦謂之孛，言其形孛孛似埽彗。○欃，初銜切。槍，初庚切。</span>奔星爲彴約。<span class="jiazhu">流星。○彴，蒲握切。約音藥。</span>星名。<span class="jianshu"><span class="yinwen">疏</span>「壽星」至「星名」。○釋曰：此別星名也。案<span class="shu-ming">周禮·保章氏</span>「以星土辨九州之地所封，封域皆有分星，以觀妖祥」，鄭玄注云：「大界則曰九州。諸國之封域，於星亦有分焉。其書亡矣。堪輿雖有郡國所入度，非古數也。今其存可言者，十二次之分也。星紀，吳越也。玄枵，齊也。娵訾，衛也。降婁，魯也。大樑，趙也。實沈，晉也。鶉首，秦也。鶉火，周也。鶉尾，楚也。壽星，鄭也。大火，宋也。析木，燕也。」又<span class="shu-ming">漢書·律曆志</span>：東方：角、亢、氐、房、心、尾、箕。北方：斗、牛、女、虛、危、室、壁。西方：奎、婁、胃、昴、畢、觜、參。南方：井、鬼、柳、星、張、翼、軫。宿凡二十八。此經所釋次，惟有九宿。惟十七者，以<span class="shu-ming">爾雅</span>之作釋六藝所載者，所不載者，則闕焉。○「壽星，角、亢也」者，言壽星之次值角、亢之宿也。郭云：「數起角、亢，列宿之長，故曰壽。」<span class="shu-ming">天文志</span>云：「東宮蒼龍，左角，理；右角，將。大角者，天王帝坐廷。亢主宗廟」，是也。○「天根，氐也」者，氐，一名天根。郭云：「角亢下系於氐，若木之有根。」<span class="shu-ming">國語</span>曰：「天根見而水涸。」是也。○「天駟，房也」者，房一名天駟也。郭云：「龍爲天馬，故房駟星謂之天駟。」<span class="shu-ming">天文志</span>曰：「房爲天府，曰天駟。」<span class="shu-ming">國語</span>曰：「月在天駟。」是也。○「大辰，房、心、尾也」者，大辰，房、心、尾之總名也。辰，時也。郭云：「龍星明者，以爲時候，故曰大辰。」<span class="shu-ming">春秋</span>昭十七年，「冬，有星孛於大辰」。是也。○「大火謂之大辰」者，大火，大辰之次名也。李巡云：「大火，蒼龍宿心，以候四時。」郭云：「大火，心也。在中最明，故時候主焉。」<span class="shu-ming">左傳</span>曰：「心爲大火。」是也。○「析木謂之津，箕、斗之間，漢津也」者，析木之津，箕、斗之次名也。孫炎曰：「析別水木，以箕斗之間，是天漢之津也。」劉炫謂是。天漢即天河也。天河在箕、斗二星之間，箕在東方木位，斗在北方水位，分析水木以箕星爲隔，隔河須津梁以度，故謂此次爲析木之津也。不言析水而言析木者，此次自南而盡北，故依此次而名析木也。郭云：「箕，龍尾；斗，南斗，天漢之津梁。」以四方皆有七宿，各成一形。東方成龍形，西方成虎形，皆南首而北尾；南方成鳥形，北方成龜形，皆西首而東尾。箕在蒼龍之末，故云龍尾；斗至南方即見，故云南斗。昭八年<span class="shu-ming">左傳</span>曰：「今在析木之津。」<span class="shu-ming">國語</span>曰：「日在析木之津。」皆是也。案經典但有析木之津，無析木謂之津。今定本有「謂」字，因注云：「即漢津也」，誤矣。○「星紀，斗、牽牛也」者，星紀，斗、牛之次也。郭云：「牽牛、斗者，日月五星之所終始，故謂之星紀。」<span class="shu-ming">左傳</span>曰：「歲在星紀。」是也。○「玄枵，虛也」者，玄枵，虛之次名也。郭云：「虛在正北，北方色黑。枵之言秏，秏亦虛意。」然則以其色黑而虛秏，故名其次曰玄枵。案襄二十八年<span class="shu-ming">左傳</span>云：「春，無冰。梓慎曰：『今茲宋、鄭其饑乎！』歲在星紀而淫於玄枵，以有時菑，陰不堪陽。蛇乘龍；龍，宋、鄭之星也。宋鄭必饑。玄枵，虛中也。枵，秏名也。土虛而民秏，不饑何爲？」○「顓頊之虛，虛也」者，郭云：「顓頊水德，位在北方。」然則以北方三次，以玄枵爲中，玄枵次有三宿，又虛在其中，以水位在北，顓頊居之，故謂玄枵虛星，爲顓頊之虛也。昭十年<span class="shu-ming">左傳</span>云：「鄭禆灶言於子產曰：『今茲歲在顓頊之虛。』」是也。○「北陸，虛也」者，虛星又謂之北陸也。孫炎曰：「陸，中也。北方之宿，虛爲中也。」昭四年<span class="shu-ming">左傳</span>云：「古者日在北陸而藏冰。」杜注云：「陸，道也。」陸之爲中爲道皆無正訓，各以意耳。要以虛爲北方中星宿，是日行之道，故謂之北陸。郭云：「虛星之名凡四」者，玄枵也，虛也，顓頊之虛也，北陸也。○「營室謂之定室」者，營室一名定。郭云：「定，正也。作宮室皆以營室中爲正。」<span class="shu-ming">詩·鄘風</span>云：「定之方中，作于楚宮。」鄭箋云：「定星昏中而正，於是可以營制宮室，故謂之營室。」○「娵訾之口，營室、東壁也」者，娵訾，室、壁之次也。壁居南則在室東。孫炎曰：「娵訾之歎則口開方，營室、東壁，四方似口，故因名也。」郭云：「營室、東壁，星四方似口，因名云。」由其營室與東壁相成，故得正四方。襄三十年<span class="shu-ming">左傳</span>云：「歲在娵訾之口。」是也。○「降婁，奎、婁也」者，降婁，奎、婁之次名也。孫炎曰：「降，下也。奎爲溝瀆，故稱降也。」郭云「奎爲溝瀆，故名降」者，<span class="shu-ming">漢書·天文志</span>云：「奎曰封豨，爲溝瀆。」是也。案襄三十年<span class="shu-ming">左傳</span>曰：「鄭公孫揮與禆灶晨過伯有氏，其門上生莠。子羽曰：『其莠猶在乎？』於是歲在降婁，降婁中而旦，禆灶指之曰：『猶可以終歲，歲不及此次也。』已及其亡也，歲在娵觜之口，其明年乃及降婁。」是也。○「大樑，昴也。西陸，昴也」者，大樑，昴之次名也。昴，西方之宿名也，昴又謂之西陸。昭四年<span class="shu-ming">左傳</span>云：「古者日在北陸而藏冰，西陸朝覿而出之。」又十一年傳云：「歲及大樑，蔡復楚凶。」是昴星之名凡三。郭云「昴，西方之宿，別名旄頭」者，<span class="shu-ming">天文志</span>云：「昴曰旄頭，胡星也。」是矣。○「濁謂之畢」者，畢，西方之宿名，一名濁。郭云：「掩兔之畢，或呼爲濁，因星形以名。」<span class="shu-ming">詩·小雅</span>云：「有捄天畢。」毛傳云：「捄，畢貌。畢所以掩兔也。」<span class="shu-ming">特牲饋食禮</span>曰：「宗人執畢。」鄭注云：「畢，狀如叉蓋，爲其似畢星取名焉。」然則掩兔、祭器之畢，俱象畢星爲之。但掩兔之畢，施網爲異爾。○「咮謂之柳。柳，鶉火也」者，柳，南方之宿名。南方七宿，共爲朱鳥之形，柳爲朱鳥之口，故名咮。咮即朱鳥之口也。鶉火，柳之次名也。鶉即朱鳥也。火屬南方行也，因名其次爲鶉火。襄九年<span class="shu-ming">左傳</span>曰：「晉侯問於士弱曰：『吾聞之：宋災，於是乎知有天道。何故？』對曰：『古之火正，或食於心，或食於咮，以出內火。是故咮爲鶉火，心爲大火。』」是也。○「北極謂之北辰」者，極，中也；辰，時也。居天之中，人望之在北，因名北極。斗杓所建，以正四時，故云北辰。<span class="shu-ming">論語</span>云：「爲政以德，譬如北辰。」是也。○「何鼓謂之牽牛」者，李巡云：「何鼓、牽牛皆二十八宿名也。」孫炎曰：「何鼓之旗，十二星，在牽牛北也。或名爲何鼓，亦名牽牛。」如此文，則牽牛、何鼓一星也。如李巡、孫炎之意，則二星。今不知其同異也。案<span class="shu-ming">漢書·天文志</span>：「牽牛爲犧牲，其北河鼓。河鼓大星，上將；左，左將；右，右將。」亦以牽牛、河鼓爲二星。郭云：「今荊楚人呼牽牛星爲簷鼓，簷者荷也。」順經爲說，以時驗而言也。○「明星謂之啟明」者，孫炎曰：「明星，大白也。出東方，高三舍，今曰明星。昏出西方，高三舍，今曰太白。」郭云：「太白星也。晨見東方爲啟明，昏見西方爲太白。」然則啟明是太白矣。<span class="shu-ming">詩·小雅</span>云：「東有啟明，西有長庚。」長庚不知是何星也。或以星出在東西而異名，或二者別星，未能審也。○「彗星爲攙槍」者，彗星一名攙槍。<span class="shu-ming">漢書·天文志</span>云：「歲星贏而東南，<span class="shu-ming">石氏</span>見彗星，<span class="shu-ming">甘氏</span>不出三月乃生彗，本類星，末類彗，長二丈。贏東北，<span class="shu-ming">石氏</span>見覺星，<span class="shu-ming">甘氏</span>不出三月乃生天棓，本類星，末銳，長四尺。縮西南，<span class="shu-ming">石氏</span>見攙雲，如牛，<span class="shu-ming">甘氏</span>不出三月乃生天槍，左右銳，長數丈。縮西北，<span class="shu-ming">石氏</span>見槍雲，如馬，<span class="shu-ming">甘氏</span>不出三月乃生天攙，本類星，末銳，長數丈。<span class="shu-ming">石氏</span>攙、槍、棓、彗異狀，其殃一也。」郭云：「亦謂之孛，言其形孛孛似埽彗。」<span class="shu-ming">春秋左氏傳</span>：「昭十七年冬，有星孛於大辰，西及漢。申須曰：『彗，所以除舊佈新也。』」<span class="shu-ming">公羊傳</span>：「孛者何？彗星也。」彗謂帚也，言其狀似埽帚，光芒孛孛然。妖變之星，非常所有，故言孛，又言彗也。○「奔星爲彴約」者，奔星即流星也，一名仢約。「星名」，題上事也。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>春祭曰祠，<span class="jiazhu">祠之言食。</span>夏祭曰礿，<span class="jiazhu">新菜可汋。</span>秋祭曰嘗，<span class="jiazhu">嘗新穀。</span>冬祭曰蒸。<span class="jiazhu">進品物也。</span>祭天曰燔柴，<span class="jiazhu">既祭，積薪燒之。○燔音煩。</span>祭地曰瘞薶。<span class="jiazhu">既祭，埋藏之。</span>祭山曰庪縣，<span class="jiazhu">或庪或縣，置之於山。<span class="shu-ming">山海經</span>曰：「縣以吉玉。」是也。○庪，居委反。縣，玄。</span>祭川曰浮沈。<span class="jiazhu">投祭水中，或浮或沈。</span>祭星曰布，<span class="jiazhu">布散祭於地。</span>祭風曰磔。<span class="jiazhu">今俗當大道中磔狗，云以止風。此其象。○磔音責。</span>是類是禡，師祭也。<span class="jiazhu">師出征伐，類於上帝，禡於所征之地。○類，類。禡，罵。</span>既伯既禱，馬祭也。<span class="jiazhu">伯，祭馬祖也。將用馬力，必先祭其先。</span>禘，大祭也。<span class="jiazhu">五年一大祭。○禘，大計切。</span>繹，又祭也。<span class="jiazhu">祭之明日，尋繹復祭。</span>周曰繹，<span class="jiazhu"><span class="shu-ming">春秋經</span>曰：「壬午猶繹。」</span>商曰肜，<span class="jiazhu"><span class="shu-ming">書</span>曰：「高宗肜日。」</span>夏曰復胙。<span class="jiazhu">未見義所出。○胙音祚。</span>祭名。<span class="jianshu"><span class="yinwen">疏</span>「春祭」至「祭名」。○釋曰：此別四時及三代諸祭名也。「春祭曰祠，夏祭曰礿，秋祭曰嘗，冬祭曰蒸」者，此四時之祭名也。郭云：「祠之言食。礿，新菜可汋。嘗，嘗新穀。蒸，進品物也。」此皆周禮也。殷以上則礿、禘、蒸、嘗，<span class="shu-ming">王制</span>文是也。至周公則去夏禘之名，以春禴當之，更名春曰祠。故<span class="shu-ming">禘祫志</span>云：「<span class="shu-ming">王制</span>記先王之法度。宗廟之祭，春曰禴，夏曰禘，秋曰嘗，冬曰蒸。祫爲大祭，於夏，於秋，於冬。周公制禮，乃改夏爲禴，禘又爲大祭。」<span class="shu-ming">祭義</span>注云：「周以禘爲殷祭，更名春曰祠，是祠、禴、蒸之名，周公制禮之所改也。」若然，<span class="shu-ming">詩·小雅</span>云：「禴、祠、蒸、嘗，于公先王。」此文王之詩，所以已得有制禮所改之名者。然王者因革，與世而遷，事雖制禮大定，要亦所改有漸。<span class="shu-ming">易</span>曰：「不如西鄰之禴祭。」鄭注爲夏祭之名。則文王時已改言周公者，據制禮大定言之耳。○「祭天曰燔柴」者，祭天名燔柴。<span class="shu-ming">祭法</span>云：「燔柴於泰壇，祭天也。」郭云：「既祭，積薪燒之。」<span class="shu-ming">大宗伯</span>云：「以禋祀祀昊天上帝，以實柴祀日月星辰，以槱燎祀司中、司命、飌師、雨師。」鄭云：「禋之言煙。周人尚臭，煙，氣之臭聞者。槱，積也。<span class="shu-ming">詩</span>曰：『芃芃棫樸，薪之槱之。』三祀皆積柴，實牲體焉。或有玉帛燔燎而升煙，所以報陽也。」然則祭天之禮，積柴以實牲體玉帛而燔之，使煙氣之臭上達於天，因名「祭天曰燔柴」也。○「祭地曰瘞薶」者，祭地名瘞薶。<span class="shu-ming">祭法</span>云：「瘞埋於泰圻，祭地也。」然則祭神州地祇於北郊，瘞繒埋牲，因名祭地曰瘞薶。李巡曰：「祭地，以玉埋地中曰瘞薶。」孫炎曰：「瘞者翳也。既祭，翳藏地中。」○「祭山曰庪縣」者，庪縣，祭山之名也。庪謂埋藏之。<span class="shu-ming">大宗伯</span>云：「以貍沈祭山林川澤。」鄭注云：「祭山林曰埋。」是也。縣謂縣其牲幣於山林中，因名祭山曰庪縣。郭云：「或庪或縣，置之於山。」是也。又云「<span class="shu-ming">山海經</span>曰：『縣以吉玉』是也」者，案<span class="shu-ming">中山經</span>云：「歷兒塚也。其祠祀毛大牢之具，縣以吉玉。」彼注云：「縣，祭山之名。」是也。○「祭川曰浮沈」者，浮沈，祭川之名也。郭云：「投祭水中，或浮或沈。」<span class="shu-ming">大宗伯</span>云：「以貍沈祭山林川澤。」鄭注云：「祭川澤曰沈，順其性之含藏。」是也。○「祭星曰布」者，李巡曰：「祭星者以祭布露地，故曰布。」孫炎曰：「既祭，布散於地，似星布列也。」郭云：「布散祭於地。」○「祭風曰磔」者，磔謂披磔牲體，象風之散物，因名云。郭云：「今俗當大道中磔狗，云以止風。此其象。」○「是類是禡，師祭也」者，「是類是禡」，<span class="shu-ming">詩·大雅·皇矣</span>篇文也；「師祭也」，作者所以解詩也，言用師出征之祭名也。郭云「師出征伐，類於上帝，禡於所征之地」者，<span class="shu-ming">王制</span>云：「天子將出征，類乎上帝，禡於所征之地。」是也。言類乎上帝，則類祭，祭天也。祭天而謂之類者，<span class="shu-ming">尚書</span>夏侯歐陽說，以事類祭之，在南方，就南郊祭之。<span class="shu-ming">春官·肆師</span>注云：「類禮，依郊祀而爲之。」是用<span class="shu-ming">尚書</span>說爲義也。禡之所祭，其神不明。<span class="shu-ming">肆師</span>云：「凡四時之大田獵，祭表貉，則爲位。」注云：「貉，師祭也。於立表處爲師祭，祭造軍法者，禱氣勢之增倍也。其神蓋蚩尢，或曰黃帝。」又<span class="shu-ming">甸祝</span>「掌四時之田，表貉之祝號」。杜子春云：「貉，兵祭也。田以講武治兵，故有兵祭。習兵之禮，故貉祭禱氣勢之十百而多獲。」由此二注言之，則禡祭造兵爲軍法者，爲表以祭之。禡，<span class="shu-ming">周禮</span>作貉，貉又或爲貊字，古今之異也。貉之言百，祭祀此神，求獲百倍。○「既伯既禱，馬祭也」者，「既伯既禱」，<span class="shu-ming">詩·小雅·吉日</span>篇文也；「馬祭也」，作者所以釋詩也。毛傳云：「伯，馬祖也。重物慎微，將用馬力，必先爲之禱其祖。禱，禱獲也。」郭云「伯，祭馬祖也。將用馬力，必先祭其先」。知伯是祭馬祖者，爲馬而祭，故知馬祖謂之伯者，伯，長也。馬祖始是長也。鄭注<span class="shu-ming">周禮</span>云：「馬祖，天駟房也。」彼注云：「龍爲天馬，故房四星謂之天駟。」馬，國之大用，王者重之，故<span class="shu-ming">夏官·校人</span>：「春祭馬祖」，「夏祭先牧」，「秋祭馬社」，「冬祭馬步」。</span><span class="jianshu">○注云：「馬祖，天駟。」上文云天駟。「先牧，始養馬者。」「馬社，始乘馬者。」「馬步，神爲災害馬者。」既四時各有所爲祭之，馬祖祭之在春，其常也，而將用馬力，則又用彼禮以禱之。○「禘，大祭也」者，經傳之文稱禘非一，其義各殊。<span class="shu-ming">論語</span>云「禘自既灌」及<span class="shu-ming">春秋</span>「禘於太廟」，謂宗廟之祭也。<span class="shu-ming">喪服小記</span>云「王者禘其所自出也」及<span class="shu-ming">大傳</span>云「禮，不王不禘」，謂祭感生之帝於南郊也。<span class="shu-ming">祭法</span>云：「周人禘嚳而郊稷。」謂祭昊天於圜丘也。以此比餘處爲大祭總得稱禘。宗廟謂之禘者，禘，諦也，言使昭穆之次審諦而不亂也。祭天謂之禘者，亦言使典禮審諦也。郭云「五年一大祭」者，出<span class="shu-ming">禮緯</span>文。知非祭天之禘者，以此文下云：「繹，又祭也。」爲宗廟之祭，知此亦宗廟之祭者。○「繹，又祭也」者，又，復也；繹，復祭之名也。郭云：「祭之明日，尋繹復祭。」<span class="shu-ming">公羊傳</span>云：「繹者何？祭之明日也。」<span class="shu-ming">榖梁傳</span>云：「繹者，祭之旦日之享賓也。」天子諸侯謂之爲繹，少牢饋食大夫之禮也。謂之賓尸，與祭同日。若然，是亦與賓尸事不同矣。而<span class="shu-ming">詩·頌·絲衣</span>序云：「繹賓尸者，繹祭之禮，主爲賓事此尸。但天子諸侯禮大，異日爲之，別爲立名，謂之爲繹，言其尋繹昨日。卿大夫禮小，同日爲之，不別立名，直指其事謂之賓尸耳。」此序言繹者，是此祭之名，賓尸是其祭之事，故特詳其文也。然又祭之名，三代各異。周名繹，商名肜，夏名復胙。郭云：「<span class="shu-ming">春秋</span>經曰：壬午猶繹」者，宣八年經文也。又云「<span class="shu-ming">書</span>曰：高宗肜日」，<span class="shu-ming">商書</span>篇也。孫炎云：「肜日，相尋不絕之意也。」「曰復胙」者，郭云：「未見義所出。」以夏之典訓無言復胙名者，是未見義所出也。<span class="shu-ming">詩</span>傳及<span class="shu-ming">詩</span>箋亦無此一句，說者云，胙是祭肉也，以祭之旦日，復陳其祭肉以賓尸也。未知然不。「祭名」者，以題上事也。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>春獵爲蒐，<span class="jiazhu">搜索取不任者。○蒐音搜。</span>夏獵爲苗，<span class="jiazhu">爲苗稼除害。</span>秋獵爲獮，<span class="jiazhu">順殺氣也。○獮，息淺切。</span>冬獵爲狩。<span class="jiazhu">得獸取之無所擇。○狩，羊又反。</span>宵田爲獠，<span class="jiazhu"><span class="shu-ming">管子</span>曰：「獠獵畢弋。」今江東亦呼獵爲獠，音遼。或曰即今夜獵載爐照也。</span>火田爲狩。<span class="jiazhu">放火燒草獵，亦爲狩。</span>乃立塚土，戎醜攸行。<span class="jiazhu">塚土，大社。戎醜，大眾。</span>起大事，動大眾，必先有事乎社，而後出謂之宜。<span class="jiazhu">有事祭也。<span class="shu-ming">周官</span>所謂「宜乎社」。</span>振旅闐闐。<span class="jiazhu">振旅，整眾。闐闐，群行聲。○闐音田。</span>出爲治兵，尚威武也。<span class="jiazhu">幼賤在前，貴勇力。</span>入爲振旅，反尊卑也。<span class="jiazhu">尊老在前，復常儀也。</span>講武。<span class="jianshu"><span class="yinwen">疏</span>「春獵」至「講武」。○釋曰：此說田獵習武之事也。云「春獵爲蒐，夏獵爲苗，秋獵爲獮，冬獵爲狩」者，此四時田獵之名也。郭云：「蒐，搜索取不任者。苗，爲苗稼除害。獮，順殺氣也。狩，得獸取之無所擇。」隱五年<span class="shu-ming">左傳</span>文與此同。杜注云：「蒐索擇取不孕者。苗，爲苗除害也。獮，殺也，以殺爲名，順秋氣也。狩，圍守也，冬物畢成，獲則取之，無所擇也。」<span class="shu-ming">周禮·大司馬職</span>：中春，教振旅，遂以蒐田。中夏，教茇舍，遂以苗田。中秋，教治兵，遂以獮田。中冬，教大閱，遂以狩田。其名亦與此同。鄭玄解苗田與此小異。言擇取不孕任者，若治苗去不秀實者，孫炎亦然。桓四年<span class="shu-ming">公羊傳</span>曰：「春曰苗，秋曰蒐，冬曰狩。」三名既與<span class="shu-ming">禮</span>異，又復夏時不田。<span class="shu-ming">榖梁傳</span>曰：「四時之田，皆爲宗廟之事也。春曰田、夏曰苗、秋曰蒐、冬曰狩。」皆與<span class="shu-ming">禮</span>異者，良由微言既絕，曲辨妄生。左丘明親受聖師，<span class="shu-ming">爾雅</span>者或云子夏所作，故二者與<span class="shu-ming">禮</span>合。漢代古學不行，明帝集諸學士作<span class="shu-ming">白虎通義</span>，因<span class="shu-ming">榖梁</span>之文爲之，其說曰：「王者諸侯所以田獵何？爲苗除害，上以共宗廟，下以簡集士眾也。春謂之田何？春歲之本，舉本名而言之也。夏謂之苗何？擇去懷任者也。秋謂之蒐何？蒐索肥者也。冬謂之狩何？守地而取之也。四時之田總名爲田何？爲田除害也。」案苗非懷任之名，何云「擇去懷任」？秋獸盡皆不瘦，何云「蒐索取肥」？雖名<span class="shu-ming">通義</span>，義不通也。故先儒皆依<span class="shu-ming">周禮</span>、<span class="shu-ming">左傳</span>、<span class="shu-ming">爾雅</span>之文而爲之說，其名亦有意焉。雖復春獵，獲則取之，不能擇取不孕。夏獵所取無多，不能爲苗除害。爲因時異而變文耳。謂之獵者，蔡邕<span class="shu-ming">月令章句</span>云：「獵者，捷取之名也。」○「宵田爲獠」者，宵，夜也。夜獵名獠。郭云：「<span class="shu-ming">管子</span>曰：獠獵畢弋」者，案<span class="shu-ming">管子·四稱</span>篇：「管仲對桓公曰：昔者無道之君，誅其良臣，敖其婦女，獠獵畢弋，暴遇諸父者。」是也。又云：「今江東亦呼獵爲獠」者，以時驗而言也。「或曰即今夜獵載爐照也」者，亦得爲一義，故復引之。○「火田爲狩」者，郭云：「放火燒草獵，故爲狩。」言與冬獵同名，故云亦也。李巡、孫炎皆云：「放火燒草，守其下風。」<span class="shu-ming">周禮·羅氏</span>「蠟則作羅襦」。鄭云：「襦，細密之羅。此時蟄者畢矣，可以羅罔圍取禽也。今俗放火張羅，其遺教。」<span class="shu-ming">禮記·王制</span>云：「昆蟲未蟄，不以火田。」則是己蟄，得火田也。○「乃立塚土，戎醜攸行」者，此<span class="shu-ming">詩·大雅·綿</span>篇文也。郭云：「塚土，大社。戎醜，大眾。」<span class="shu-ming">郊特牲</span>云：「社所以神地之道也。」<span class="shu-ming">禮運</span>云：「命降於社之謂殽地。」是社爲土之神也。塚詁爲大，土爲社主，故知「塚土、大社」也。<span class="shu-ming">釋詁</span>云：「戎，大也。醜，眾也。」故云「戎醜，大眾」也。○「起大事，動大眾，必先有事乎社，而後出謂之宜」者，此作者既引<span class="shu-ming">詩</span>文於上，然後爲此辭以釋之也。孫炎曰：「大事，兵也。有事，祭也。宜，求見使祐也。」此文本解「戎醜攸行」之意，言國家起發軍旅之大事，以興動其大眾，必先有祭祀於此社，而後出行，其祭之名謂之爲宜。以師行必須宜祭以告社，故言「戎醜攸行」也。成十三年<span class="shu-ming">左傳</span>曰：「國之大事，在祀與戎。」故兵爲大事也。<span class="shu-ming">春秋</span>昭十五年：「有事於武宮。」<span class="shu-ming">雜記</span>云：「有事於上帝。」皆是祭事，故謂祭爲有事。以兵凶戰危，慮有負敗，祭之以求其福宜，故謂之宜。<span class="shu-ming">王制</span>云：「天子將出，宜乎社。」是也。郭云「<span class="shu-ming">周官</span>所謂『宜乎社』」者，<span class="shu-ming">春官·大祝職</span>云：「出師宜於社，造于祖。」是也。○「振旅闐闐」者，此<span class="shu-ming">詩·小雅·采芑</span>篇文也。鄭箋云：「至戰止將歸，又振旅伐鼓闐闐然。振猶止也；旅，眾也。」郭云：「振旅，整眾。闐闐，群行聲也。」「出爲治兵，尚威武也。入爲振旅，反尊卑也」者，此亦作者釋上<span class="shu-ming">詩</span>文也。古者春教振旅，秋教治兵，以戎是大事，又三年一教。隱五年<span class="shu-ming">左傳</span>曰：「三年而治兵，入而振旅。」是也。征伐之時，出軍至對陳，用治兵禮；戰止至還歸，用振旅法。名異而禮同也。以此出當用之，故以修治兵事爲名；入則休息，故以整眾爲名。其治兵振旅之名，<span class="shu-ming">周禮</span>、<span class="shu-ming">左傳</span>、<span class="shu-ming">榖梁</span>與此皆同，惟<span class="shu-ming">公羊</span>以治兵爲祠兵。其禮：治兵則幼賤在前，振旅則尊老在前。郭云：「幼賤在前，貴勇力也。尊老在前，復常儀也。」「講武」者，題上事也，言皆所以講習武事也。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>素錦綢杠，<span class="jiazhu">以白地錦韜旗之竿。○杠爲江。</span>纁帛縿，<span class="jiazhu">纁，帛絳也。縿，旒所著。○纁音勳。縿音衫。</span>素陞龍於縿，<span class="jiazhu">畫白龍於縿，令上向。</span>練旒九，<span class="jiazhu">練，絳練也。</span>飾以組，<span class="jiazhu">用綦組飾旒之邊。</span>維以縷。<span class="jiazhu">用朱縷維連持之，不欲令曳地。<span class="shu-ming">周禮</span>曰：「六人維王之大常。」是也。</span>緇廣充幅長尋曰旐，<span class="jiazhu">帛全幅長八尺。○廣，上曠，長，直亮。</span>繼旐曰旆，<span class="jiazhu">帛續旐末，爲燕尾者。義見<span class="shu-ming">詩</span>。○旐音兆。</span>注旄首曰旌，<span class="jiazhu">載旄於竿頭，如今之幢，亦有旒。</span>有鈴曰旂，<span class="jiazhu">縣鈴於竿頭，畫蛟龍於旒。</span>錯革鳥曰旟，<span class="jiazhu">此謂合剝鳥皮毛置之竿頭。即<span class="shu-ming">禮記</span>云載鴻及鳴鳶。○旟，餘。</span>因章曰旃。<span class="jiazhu">以帛練爲旒，因其文章，不復畫之。<span class="shu-ming">周禮</span>云：「通帛爲旃。」</span>旌旂。<span class="jianshu"><span class="yinwen">疏</span>「素錦」至「旌旂」。○釋曰：此別旌旂之異名也。「素錦綢杠」者，自此至「維以縷」，說旂之制也。綢，韜也，杠，竿也。先以白地錦韜旂之竿，<span class="shu-ming">禮記</span>所謂綢練設旐夏也，則以纁帛著於素錦名縿，縿即眾旒所著者。陞，上也。又畫白龍於縿，令上向。又練絳帛爲旒九以著於縿。飾旒之邊，用綦組；維持其旒，使不曳地，以朱縷。<span class="shu-ming">詩·鄘風</span>云：「素絲紕之。」鄭箋云：「素絲者，以爲縷以縫紕旌旗之旒縿，或以維持之是也。」郭云：「<span class="shu-ming">周禮</span>曰：六人維王之大常」者，<span class="shu-ming">夏官·節服氏職</span>文。後鄭注云：「維之以縷，王旌十二旒，兩兩以縷綴連，旁三人持之。禮：天子旌曳地。鄭司農云：維持之。」是也。<span class="shu-ming">廣雅</span>云：「天子杠高九仞，諸侯七仞，大夫五仞。天子十二斿，至地；諸侯九斿，至軫；卿大夫七斿，至軹；士三斿，至肩。」○「緇廣充幅長尋曰旐」者，緇，黑色也，以黑色之帛，廣全幅，長八尺，屬於杠，名旐。又以帛繼續旐末爲燕尾者，名旆。郭云「義見<span class="shu-ming">詩</span>」者，<span class="shu-ming">小雅·六月</span>云：「白旆央央。」是也。○「注旄首曰旌」者，李巡曰：「旄牛尾著竿首。」孫炎曰：「析五采羽注旄上也，其下亦有旒縿。」郭云：「載旄於竿頭，如今之幢，亦有旒。」如是則竿之首有毛有羽也。故<span class="shu-ming">周禮·序官</span>「夏采」注云：「夏采，夏翟羽色。<span class="shu-ming">禹貢</span>徐州貢夏翟之羽，有虞氏以爲綏。後世或無，故染鳥羽象而用之，謂之夏采。」其職注云：「綏以毛牛尾爲之，綏於幢上，所謂注旄於竿首者也。」○「有鈴曰旂」者，郭云：「縣鈴於竿頭，畫交龍於旒。」<span class="shu-ming">司常</span>云：「交龍爲旂。」又曰：「諸侯建旂。」然則旂者畫二龍於上，一升一降相交。又縣鈴於竿，是諸侯之所建也。<span class="shu-ming">詩·小雅</span>云：「旂旐央央。」是也。○「錯革鳥曰旟」者，孫炎云：「錯，置也。革，急也。畫急疾之鳥於縿也。」鄭志答張逸亦云：「畫急疾之鳥隼。」以<span class="shu-ming">司常</span>云：「鳥隼爲旟。」<span class="shu-ming">詩·小雅</span>云：「織文鳥章」也。郭云「此謂合剝鳥皮毛置之竿頭」者，意與孫、鄭少異。云「即<span class="shu-ming">禮記</span>云載鴻及鳴鳶」者，案<span class="shu-ming">曲禮</span>云：「前有水，則載青旌。前有塵埃，則載鳴鳶。前有車騎，則載飛鴻。前有士師，則載虎皮。前有摯獸，則載貔貅。」鄭注云：「載謂舉於旌首，以警眾也。禮：君行師從，卿行旅從。前驅舉此，則士眾知，所有所舉，各以其類象。青，青雀水鳥。鳶鳴則將風。鴻取飛有行列也。士師謂兵眾，虎取其有威勇也。貔貅亦摯獸也。」○「因章曰旃」者，孫炎曰：「因其繒色以爲旗章，不畫之。」是也。<span class="shu-ming">司常</span>云：「通帛爲旃。」鄭注云：「通帛謂大赤，從周正色，而飾。」郭云「以帛練爲旒，因其文章，不復畫之。<span class="shu-ming">周禮</span>云：通帛爲旃」者，以因其文章，與<span class="shu-ming">周禮</span>通用絳帛，隨義立名，其實一也，故引爲證。○「旌旂」者，九旗之名雖異，旌旂爲之總稱，故以此題之。案祭名、講武、旌旂，俱非天類，而亦在此者，以皆王者大事。又祭名則天曰燔柴，講武則類於上帝，旌旂則日月爲常。他篇不可攝，故系之<span class="shu-ming">釋天</span>也。</span></p>
</div></body></html>