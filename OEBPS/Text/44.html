<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋魚第十六</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋魚第十六</h1><hr/></div>
<p class="jianshu"><span class="yinwen">疏</span>「釋魚第十六」。○釋曰：案<span class="shu-ming">說文</span>云：「魚，水蟲也。」此第釋其見於經傳者，是以不盡載魚名。至於龜、蛇、貝、鱉之類，以其皆有鱗甲，亦魚之類，故總曰釋魚也。</p>
<p class="em2" id="p0"><a class="gg-link" href="#p0" onclick="return changeColor(this);"></a>鯉<span class="jiazhu">今赤鯉魚。</span><span class="jianshu"><span class="yinwen">疏</span>「鯉」。○釋曰：今赤鯉魚也。<span class="shu-ming">詩</span>云：「豈其食魚，必河之鯉。」是也。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>鱣。<span class="jiazhu">鱣，大魚。似鱏而短，鼻口在頷下，體有邪行甲，無鱗，肉黃，大者長二三丈，今江東呼爲黃魚。○鱣，張連切。</span><span class="jianshu"><span class="yinwen">疏</span>「鱣」。○釋曰：鱣，郭義具注。陸機云：「鱣，出江海，三月中從河下頭來上。鱣，身形似龍，銳頭，口在頷下，背上腹下皆有甲，縱廣四五尺。今於盟津東石磧上釣取之。大者千餘斤。可蒸爲𦞦，又可爲鮓，魚子可爲醬。」<span class="shu-ming">詩·衛風·碩人</span>云「鱣鮪發發」是也。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>鰋。<span class="jiazhu">今鰋額白魚。○鰋，音偃。</span><span class="jianshu"><span class="yinwen">疏</span>「鰋」。○釋曰：注云：「今鰋額白魚。」郭以目驗言之也。<span class="shu-ming">詩·頌</span>云「鰷鱨鰋鯉」是也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>鯰。<span class="jiazhu">別名鯷。江東通呼鯰爲鮧。</span><span class="jianshu"><span class="yinwen">疏</span>「鯰」。○釋曰：郭氏云：「別名鯷。江東通呼鯰爲鮧。」案，此經鯉、鱣、鰋、鯰，舍人曰：「鯉一名鱣。」孫炎曰：「鰋一名鯰。」則是舍人以鯉、鱣爲一魚。孫炎以鰋、鯰爲一魚。郭氏以爲四魚者，如陸機之言。又以今語驗之，則鯉、鮪、鱣、鮥，皆異魚也，故郭氏云。先儒及<span class="shu-ming">毛詩訓傳</span>皆謂此魚有兩名，今此魚種類、形狀有殊，無緣強合之爲一物，是郭氏所以異也。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>鱧。<span class="jiazhu">鮦也。</span><span class="jianshu"><span class="yinwen">疏</span>「鱧」。注「鮦也」。○釋曰：今䱰魚也。鮦與䱰，音義同。<span class="shu-ming">詩·小雅</span>云：「魚麗於罶，魴鱧。」是也。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>鯇。<span class="jiazhu">今鯶魚，似鱒而大。○鯇，華板切。</span><span class="jianshu"><span class="yinwen">疏</span>「鯇」。注「今鯶魚，似鱒而大」。○釋曰：舍人云：「鱧，一名鯇。」郭氏所不取也。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>鯊，鮀。<span class="jiazhu">今吹沙小魚，體員而有點文。○鮀，音陁。</span><span class="jianshu"><span class="yinwen">疏</span>「鯊，鮀」。○釋曰：鯊，一名鮀。<span class="shu-ming">詩·小雅</span>云：「魚麗於罶，鱨鯊。」陸機云：「魚狹而小，常張口吹沙。」故郭氏云：「今吹沙小魚也。」</span></p>
<p class="em2" id="p7"><a class="gg-link" href="#p7" onclick="return changeColor(this);"></a>鮂，黑鰦。<span class="jiazhu">即白鯈魚，江東呼爲鮂。○鮂，音囚。鰦音茲。</span><span class="jianshu"><span class="yinwen">疏</span>「鮂，黑鰦」。○釋曰：鮂，一名黑鰦。郭云「即白鯈，江東呼爲鮂」者，以時驗而言之也。<span class="shu-ming">詩·頌</span>曰「鰷鱨鰋鯉」是也。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>鰼，鰌。<span class="jiazhu">今泥鰌。○鰼，音習。鰌，音秋。</span><span class="jianshu"><span class="yinwen">疏</span>「鰼，鰌」。○釋曰：鰼，一名鰌，即今泥鰌也。穴於泥中，因以名云。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>鰹，大鮦；小者鮵。<span class="jiazhu">今青州呼小鱺爲鮵。○鰹，音堅。鮦，音同。鮵，音奪。</span><span class="jianshu"><span class="yinwen">疏</span>「鰹，大鮦；小者，鮵」。○釋曰：此即上文「鱧」也，其大者名鰹，小者名鮵。故注云：「今青州呼小鱺爲鮵。」鱺與鱧，音義同。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>魾，大鱯，小者鮡。<span class="jiazhu">鱯，似鯰而大，白色。○魾，音皮。鱯，音畫。鮡，音兆。</span><span class="jianshu"><span class="yinwen">疏</span>「魾，大鱯，小者鮡」。○釋曰：鱯，魚名。似鯰而大，白色。鱯之大者別名魾，小者別名鮡也。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>鰝，大鰕。<span class="jiazhu">鰕大者出海中，長二三丈，須長數尺。今青州呼鰕魚爲鰝，音酆鄗。○鰕，音霞。</span><span class="jianshu"><span class="yinwen">疏</span>「鰝，大鰕」。○釋曰：鰕之大者長二三丈，須長數尺。若此之類者，名鰝。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>鯤，魚子。<span class="jiazhu">凡魚之子總名鯤。</span><span class="jianshu"><span class="yinwen">疏</span>「鯤，魚子」。○釋曰：凡魚之子總名鯤。<span class="shu-ming">詩</span>云：「其魚魴鰥。」鄭云：「鰥，魚子。」鯤、鰥字異，蓋古字通用也。<span class="shu-ming">魯語</span>云：「宣公夏濫於泗淵，里革斷其罟而棄之，曰：『魚禁鯤鮞，鳥翼鷇卵，蕃庶物也。』」是亦以鯤爲魚子也。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>鱀，是鱁。<span class="jiazhu">鱀，䱜屬也。體似鱏，尾如䱡魚，大腹，喙小銳而長，齒羅生，上下相銜，鼻在額上，能作聲，少肉多膏。胎生、健啖細魚。大者長丈餘，江中多有之。○鱀，音忌。</span><span class="jianshu"><span class="yinwen">疏</span>注「鱀是鱁」至「有之」。○釋曰：鱀，一名是鱁，䱜之屬也。云「體似鱏」者，<span class="shu-ming">字林</span>云：「鱏，長鼻魚也，重千斤。」傳曰「伯牙鼓琴，鱏魚出聽」是也。鱀魚之體似之也。云「尾如䱡魚」者，<span class="shu-ming">說文</span>云：「䱡，魚名，出樂浪潘國。一曰，䱡魚，出江東，有兩乳。」今鱀魚之尾如䱡魚，故云「尾如䱡魚」也。云「大腹」以下者，時驗而言也。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>鱦，小魚。<span class="jiazhu"><span class="shu-ming">家語</span>曰：「其小者鱦魚也。」今江東亦呼魚子未成者爲鱦。音繩。</span><span class="jianshu"><span class="yinwen">疏</span></span><span class="jianshu">○注「<span class="shu-ming">家語</span>曰：『其小者鱦魚也。』」○釋曰：案<span class="shu-ming">家語</span>宓子賤爲單父宰，孔子使巫馬期往觀政焉。期陰免衣弊裘入界，見䰻者得魚輒舍之，期問焉。曰：「凡䰻者爲得魚也，何以得魚卻舍之？」曰：「魚之大者名爲鱄鱨，吾大夫愛之。其小者名爲鱦，吾大夫欲長之。是以得二者輒舍之。」是也。引之證鱦是小魚之名也。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>鮥，鮛鮪。<span class="jiazhu">鮪，鱣屬也。大者名王鮪，小者名鮛鮪。今宜都郡自京門以上江中通出鱏鱣之魚，有一魚狀似鱣而小，建平人呼鮥子，即此魚也。音洛。○鮛，音叔。鮪，音偉。</span><span class="jianshu"><span class="yinwen">疏</span>「鮥，鮛鮪」。○釋曰：郭義具注。陸機云：「鮪魚，形似鱣而青黑，頭小而尖，似鐵兜鍪，口亦在頷下，其甲可以摩薑，大者不過七八尺，益州人謂之鱣鮪。大者爲王鮪，小者名鮛鮪，一名鮥。肉色白，味不如鱣也。今東萊遼東人謂之尉魚，或謂之仲明。仲明者，樂浪尉也，溺死海中化爲此魚。」又曰：「河南鞏縣東北崖上，山腹有穴。舊說云此穴與江湖通，鮪從此穴而來，北入河西上龍門，入漆沮。故張衡賦云：『王鮪岫居』，山穴爲岫。謂此穴也。」<span class="shu-ming">月令</span>季春「薦鮪於寢廟」。<span class="shu-ming">天官·漁人</span>「春獻王鮪」是也。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>鯦，當魱。<span class="jiazhu">海魚也。似鯿而大鱗，肥美多鯁，今江東呼其最大長三尺者爲當魱。音胡。○鯦，俱救切。</span><span class="jianshu"><span class="yinwen">疏</span>「鯦，當魱」。○釋曰：鯦，一名當魱，海魚也。</span><span class="jianshu">○注「海魚」至「音胡」。○釋曰：云「似鯿而大鱗」者，案，鯿似魴而大，腹細而長，今鯦魚似之，但鱗大耳。云「肥美」以下者，以時驗而知也。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>鮤，鱴刀。<span class="jiazhu">今之鮆魚也，亦呼爲魛魚。○鮤，音列。鱴，音滅。</span><span class="jianshu"><span class="yinwen">疏</span>「鮤，鱴刀」。○釋曰：鮤，一名鱴刀。郭氏云：「今之鮆魚也。」<span class="shu-ming">說文</span>云：「鮆，飲而不食，刀魚也。九江有之。」亦呼爲魴魚。是則此魚一名鮤魚，一名鱴刀，一名魛魚，一名鮆魚也。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>鱊鮬，鱖鯞。<span class="jiazhu">小魚也。似鮒子而黑，俗呼爲魚婢，江東呼爲妾魚。○鱊，音聿。鮬，音步。鱖，音厥。鯞，章酉切。</span><span class="jianshu"><span class="yinwen">疏</span>「鱊鮬，鱖鯞」。○釋曰：郭云：「小魚也，似鮒子而黑。」<span class="shu-ming">廣雅</span>云：「鮒，鰿也。」此魚似其小者，故云「似鮒子而黑」，色爲異也。江東呼爲妾魚。<span class="shu-ming">說文</span>云：鯜魚「出樂浪潘國」是也。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>魚有力者，鰴。<span class="jiazhu">強大有力。○鰴，音暉。</span><span class="jianshu"><span class="yinwen">疏</span>「魚有力者，鰴」。○釋曰：凡魚之強大多力異於群輩者，名鰴。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>魵，鰕。<span class="jiazhu">出穢邪頭國，見呂氏<span class="shu-ming">字林</span>。○魵，音墳。</span><span class="jianshu"><span class="yinwen">疏</span>「魵，鰕」。○釋曰：魵魚，一名鰕。郭云：「出穢邪頭國，見呂氏<span class="shu-ming">字林</span>。」案<span class="shu-ming">說文</span>亦云。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>鮅，鱒。<span class="jiazhu">似鯶子，赤眼。○鮅，音必。鱒，才損切。</span><span class="jianshu"><span class="yinwen">疏</span>「鮅，鱒」。○釋曰：鮅，一名鱒。<span class="shu-ming">詩</span>云：「九罭之魚，鱒魴。」陸機云：「鱒似鯶魚而鱗細於鯶，赤眼是也。」</span></p>
<p class="em2" id="p22"><a class="gg-link" href="#p22" onclick="return changeColor(this);"></a>魴，魾。<span class="jiazhu">江東呼魴魚爲鯿，一名魾。音毗。○魴，音房。</span><span class="jianshu"><span class="yinwen">疏</span>「魴，魾」。○釋曰：魴，一名魾，江東呼爲鯿。<span class="shu-ming">詩</span>云：「其魚魴鰥。」陸機云：「魴，今伊洛濟潁魴魚也。廣而薄肥，恬而少肉，細鱗，魚之美者。遼東梁水魴，特肥而厚，尤美於中國魴。故其鄉語曰『居就糧，梁水魴』是也。」</span></p>
<p class="em2" id="p23"><a class="gg-link" href="#p23" onclick="return changeColor(this);"></a>鯬，鯠。<span class="jiazhu">未詳。</span>蜎，蠉。<span class="jiazhu">井中小蛣蟩，赤蟲，一名孑孓，<span class="shu-ming">廣雅</span>云。○鯬，音黎。鯠，音來。蜎，狂袞切。蠉，香完切。</span><span class="jianshu"><span class="yinwen">疏</span>「蜎，蠉」。○釋曰：井中小赤蟲也。一名蜎，一名蠉，又名蛣蟩，又一名孑孓。<span class="shu-ming">廣雅</span>云：「孑孓，蜎」是也。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>蛭，蟣。<span class="jiazhu">今江東呼水中蛭蟲入人肉者爲蟣。○蟣，音祈。</span><span class="jianshu"><span class="yinwen">疏</span>「蛭，蟣」。○釋曰：此水中蟲，喜入人肉者，江東呼爲蟣。<span class="shu-ming">本草</span>謂之「水蛭」。一名馬蜞，一名馬耆，即楚王食寒菹得而吞之，能去結積者，是也。</span></p>
<p class="em2" id="p25"><a class="gg-link" href="#p25" onclick="return changeColor(this);"></a>科斗，活東。<span class="jiazhu">蝦蟆子。</span><span class="jianshu"><span class="yinwen">疏</span>「科斗，活東」。○釋曰：郭云：「蝦蟆子。」此蟲一名科斗，一名活東。頭圓大而尾細，古文似之。故孔安國云：「皆科斗文字。」是也。</span></p>
<p class="em2" id="p26"><a class="gg-link" href="#p26" onclick="return changeColor(this);"></a>魁陸。<span class="jiazhu"><span class="shu-ming">本草</span>云：「魁，狀如海蛤，圓而厚，外有理縱橫。即今之蚶也。」</span><span class="jianshu"><span class="yinwen">疏</span>「魁陸」。○釋曰：即魁蛤也，見<span class="shu-ming">本草</span>。</span><span class="jianshu">○注「<span class="shu-ming">本草</span>」至「蚶也」。○釋曰：案<span class="shu-ming">本草</span>蟲魚部，「魁蛤，一名魁陸，生東海。正圓，兩頭空，表有文」。陶隱居注云：「形似魴軖，<span class="jiazhu">音狂</span>小狹長，外有縱橫文理，云是老蝙蝠化爲者。」是也。云「即今之蚶也」者，案，字書云：「蚶，蛤也。出會稽，可食。」是也。然則又一名蚶也。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>蜪蚅。<span class="jiazhu">未詳。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>鼁𪓰，蟾諸。<span class="jiazhu">似蝦蟆，居陸地。淮南謂之去蚥。</span>在水者黽。<span class="jiazhu">耿黽也。似青蛙，大腹，一名土鴨。○鼁，音去。𪓰，音秋。蟾，音占。黽，音猛。</span><span class="jianshu"><span class="yinwen">疏</span>「鼁𪓰，蟾諸。在水者黽」。○釋曰：此有多種，鼁𪓰，一名蟾諸。郭云：「似蝦蟆，居陸地。淮南謂之去蚥。」然蟾諸非蝦蟆，但相似耳。案<span class="shu-ming">本草</span>「蝦蟆」陶注云：「此是腹大、皮上多痱磊者也。」蟾諸亦類此。<span class="shu-ming">抱樸子</span>曰：蟾諸壽三千歲者，「頭上有角，頷下有丹書八字」。<span class="shu-ming">玄中記</span>云：「蟾諸頭生角者，食之壽千歲。」是也。其居水者名黽，一名耿黽，一名土鴨。狀似青蛙而腹大爲異。陶注<span class="shu-ming">本草</span>云：「大而青脊者，俗名土鴨，其鳴甚壯。」即此黽也。陶又云「一種小形善鳴」喚名爲鼁者，即郭云「青蛙」者也。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>蜌，螷。<span class="jiazhu">今江東呼蚌長而狹者爲螷。○蜌，音陛。螷，蒲猛切。</span><span class="jianshu"><span class="yinwen">疏</span>「蜌，螷」。○釋曰：蜌，一名螷，蚌屬也。<span class="shu-ming">說文</span>云：「修爲螷，圓爲𧑐。」郭云：「今江東呼蚌長而狹者爲螷。」其肉可爲醢，<span class="shu-ming">周禮·醢人</span>掌饋食之豆云「脾析螷醢」是也。</span></p>
<p class="em2" id="p30"><a class="gg-link" href="#p30" onclick="return changeColor(this);"></a>蚌，含漿。<span class="jiazhu">蚌，即蜃也。</span><span class="jianshu"><span class="yinwen">疏</span>「蚌，含漿」。○釋曰：<span class="shu-ming">說文</span>云：「蜃屬。」郭云：「即蜃也。」謂老產珠者也。一名蚌，一名含漿，<span class="shu-ming">周禮</span>謂之貍物。</span></p>
<p class="em2" id="p31"><a class="gg-link" href="#p31" onclick="return changeColor(this);"></a>鱉三足，能。龜三足，賁。<span class="jiazhu"><span class="shu-ming">山海經</span>曰：從山多三足鱉，大苦山多三足龜。今吳興郡陽羨縣君山上有池，池中出三足鱉，又有六眼龜。</span><span class="jianshu"><span class="yinwen">疏</span>「鱉三足，能。龜三足，賁」。○釋曰：鱉、龜皆四足，三足者異，故異其名。鱉之三足者名能，龜之三足者名賁也。</span><span class="jianshu">○注「<span class="shu-ming">山海</span>」至「六眼」。○釋曰：案<span class="shu-ming">中山經</span>云：遊戲山東南二十里，曰從山，從水出其上，潛其下，其中多三足鱉。食之無蟲疾。是從山多三足鱉也。又云：放皋山東五十七里，曰大苦山。陽狂水出焉，西南注伊水中，多三足龜。食者無大疾，可以已腫。是大苦山多三足龜也。云「吳興郡」以下者，以時驗而言也。</span></p>
<p class="em2" id="p32"><a class="gg-link" href="#p32" onclick="return changeColor(this);"></a>蚹蠃，螔蝓。<span class="jiazhu">即蝸牛也。○蚹，音附。蠃，音羅。螔，音移。蝓，音俞。</span><span class="jianshu"><span class="yinwen">疏</span>「蚹蠃，螔蝓」。○釋曰：蚹蠃，一名螔蝓。郭云：「即蝸牛也。」案<span class="shu-ming">本草</span>「蝸牛」陶注云：「生山中及人家。頭形似蛞蝓，但背負殼爾。」海邊又一種正相似，以火炙殼便走出，食之，益顏色，名寄居。亦可作醢。<span class="shu-ming">周禮</span>饋食之豆「葵菹蠃醢」是也。</span></p>
<p class="em2" id="p33"><a class="gg-link" href="#p33" onclick="return changeColor(this);"></a>蠃，小者蜬。<span class="jiazhu">螺大者如斗，出日南漲海中。可以爲酒杯。○蜬，音含。</span><span class="jianshu"><span class="yinwen">疏</span>蠃與螺音義同。其小者名蜬。</span></p>
<p class="em2" id="p34"><a class="gg-link" href="#p34" onclick="return changeColor(this);"></a>螖蠌，小者蟧。<span class="jiazhu">螺屬，見<span class="shu-ming">埤蒼</span>。或曰即彭螖也，似蟹而小。音滑。○蠌，音澤。蟧，音勞。</span><span class="jianshu"><span class="yinwen">疏</span>「螖蠌，小者蟧」。○釋曰：螖，即彭螖也。似蟹而小，一名蠌。其小者別名蟧。案<span class="shu-ming">埤蒼</span>即云「螺屬」。郭氏兩從之。</span></p>
<p class="em2" id="p35"><a class="gg-link" href="#p35" onclick="return changeColor(this);"></a>蜃，小者珧。<span class="jiazhu">珧，玉珧。即小蚌。○珧，音遙。</span><span class="jianshu"><span class="yinwen">疏</span>「蜃，小者珧」。○釋曰：蜃，大蛤也。<span class="shu-ming">月令</span>云：孟冬之月，「雉入大水爲蜃」。其小者名珧，一名玉珧，可飾佩刀削。<span class="shu-ming">詩傳</span>云「天子玉琫而珧珌」是也。<span class="shu-ming">山海經</span>：嶧皋山，皋水出焉，東注激女水，其中多蜃珧。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>龜，俯者靈，<span class="jiazhu">行頭低。</span>仰者謝，<span class="jiazhu">行頭仰。</span>前弇諸果，<span class="jiazhu">字前長。</span>後弇諸獵，<span class="jiazhu">申後長。</span>左倪不類，<span class="jiazhu">行頭左庳，今江東所謂左食者，以甲卜審。</span>右倪不若。<span class="jiazhu">行頭右庳，爲右食，甲形皆爾。○倪，丑計切。</span><span class="jianshu"><span class="yinwen">疏</span>「龜俯」至「不若」。○釋曰：此辨龜之俯仰、前後、左右，其形不同，其名亦異也。云「龜」者，目諸龜也。云「龜，俯者靈」者，謂行時頭低。<span class="shu-ming">周禮</span>「天龜曰靈屬」是也。云「仰者謝」者，謂行時頭仰。<span class="shu-ming">周禮</span>「地龜曰繹屬」是也。云「前弇諸果」者，諸，辭也。謂甲前長弇覆者名果。<span class="shu-ming">周禮</span>「東龜曰果屬」是也。云「後弇諸獵」者，諸，亦辭也。謂甲後長弇覆者名獵。<span class="shu-ming">周禮</span>「南龜曰獵屬」是也。云「左倪不類」者，倪，庳也。不，發聲也。謂行時頭左邊庳下者名類。<span class="shu-ming">周禮</span>「西龜曰雷屬」是也。云「右倪不若」者，不，亦發聲也。謂行時頭右邊庳下者名若。<span class="shu-ming">周禮</span>「北龜曰若屬」是也。<span class="shu-ming">周禮</span>又云：「各以其方之色與其體辨之。」鄭注云：「屬，言非一也。色，謂天龜玄，地龜黃，東龜青，西龜白，南龜赤，北龜黑。俯者靈，仰者繹，前弇果，後弇獵，左倪雷，右倪若，是其體也。東龜、南龜長前後，在陽，象經也。西龜、北龜長左右，在陰，象緯也。天龜俯，地龜仰，東龜前，南龜卻，西龜左，北龜右，各從其耦也。」是<span class="shu-ming">周禮</span>先有成文，故此釋之。鄭取此文爲說，其言正同。惟繹與謝，雷與類小異耳，其義亦同。</span><span class="jianshu">○注「行頭」至「卜審」。○釋曰：案，賈公彥說<span class="shu-ming">周禮</span>以倪爲睥睨，則左倪右倪是左顧右顧也。郭氏以庳解倪，及云「今江東所謂左食者」，皆以時驗而言也。云「以甲卜審」，言用此龜之甲，以卜吉凶審諦也。</span></p>
<p class="em2" id="p37"><a class="gg-link" href="#p37" onclick="return changeColor(this);"></a>貝，居陸贆。在水者蜬。<span class="jiazhu">陸、水異名也。貝中肉如科斗，但有頭尾耳。○贆，音標。</span>大者魧，<span class="jiazhu"><span class="shu-ming">書大傳</span>曰：「大貝，如車渠。」車渠謂車輞，即魧屬。○魧，音杭。</span>小者鰿。<span class="jiazhu">今細貝亦有紫色者，出日南。○鰿，音積。</span>玄貝，貽貝。<span class="jiazhu">黑色貝也。</span>餘貾，黃白文。<span class="jiazhu">以黃爲質，白文爲點。○貾，音池。</span>餘泉，白黃文。<span class="jiazhu">以白爲質，黃爲文點。今之紫貝，以紫爲質，黑爲文點。</span>蚆，博而頯。<span class="jiazhu">頯者，中央廣，兩頭銳。○蚆，音巴。頯，匡軌切。</span>蜠，大而險。<span class="jiazhu">險者，謂汙薄。○蜠，求隕切。</span>鰿，小而橢。<span class="jiazhu">即上貝小。橢謂狹而長，此皆說貝之形容。○鰿，音責。橢，他果切。</span><span class="jianshu"><span class="yinwen">疏</span>「貝居」至「而橢」。○釋曰：此辨貝居陸、居水、大小、文彩不同之名也。云「貝」者，目諸貝也。<span class="shu-ming">說文</span>云：「貝，海介蟲也。」取其甲以飾器物。古者貨貝，周而有泉，至秦廢貝行錢。居陸者名贆，在水者名蜬。至大者名魧，至小者名鰿。黑色之貝名貽貝。黃爲質，白爲文點者名餘貾。白爲質，黃爲文點者名餘泉。中央廣，兩頭銳者名蚆。大而汙薄者名蜠，小而狹長者名鰿。</span><span class="jianshu">○注「書大」至「魧屬」。○釋曰：案<span class="shu-ming">大傳</span>云：西伯既戡黎，紂囚之羑里。散宜生「之江淮之浦，取大貝」，大如大車之渠，以贖其罪是也。<span class="shu-ming">考工記</span>謂「車輞爲渠」，故云「渠謂車輞」。其貝形曲及大小如車輞，故比之也，引之以證此經。魧是其大如車輞者，故云「即魧屬」。</span><span class="jianshu">○注「以白」至「文點」。○釋曰：舍人云：「貝，水中蟲也。」李巡曰：「餘貾，貝甲黃爲質，白爲文彩。餘泉，貝甲白爲質，黃爲文彩。」陸機<span class="shu-ming">疏</span>云：「貝，水仲介蟲也，龜鱉之屬。其文彩之異、大小之殊甚眾。古者貨貝是也。餘貾，黃爲質，以白爲文。餘泉，白爲質，以黃爲文。又有紫貝，其白質如玉，紫點爲文，皆行列相當。其貝大者，當至一尺六七寸者，今九真交趾以爲杯盤寶物也。」是先儒相傳爲然。但解紫貝與郭氏少異。陸機以白爲質，紫爲文。郭氏以紫爲質，黑爲文。是其異也。<span class="shu-ming">書</span>云「文貝仍几」。<span class="shu-ming">詩</span>云「成是貝錦」。<span class="shu-ming">山海經</span>「陰山。濁浴水出焉，南流注蕃澤，其中多文貝」。皆謂此餘貾、餘泉也。</span><span class="jianshu">○注「即上」至「形容」。○釋曰：云「即上小貝」，知者以其同名鰿也。云「橢，謂狹而長」者，<span class="shu-ming">詩</span>云：「嶞山喬嶽。」<span class="shu-ming">楚辭</span>云：「南北順橢，其循幾何？」皆是橢爲狹長之名也。</span></p>
<p class="em2" id="p38"><a class="gg-link" href="#p38" onclick="return changeColor(this);"></a>蠑螈，蜥蜴；蜥蜴，蝘蜓；蝘蜓，守宮也。<span class="jiazhu">轉相解，博異語、別四名也。○蠑，音榮。螈，音原。蜥，音昔。蜴，音亦。蝘，音掩。蜓，徒典切。</span><span class="jianshu"><span class="yinwen">疏</span>「蠑螈」至「守宮也」。○釋曰：<span class="shu-ming">詩·小雅·正月</span>云「胡爲虺蜴」謂此也。蠑螈、蜥蜴、蝘蜓、守宮，一物形狀相類而四名也。<span class="shu-ming">字林</span>云：「蠑螈，蛇醫也。」<span class="shu-ming">說文</span>云：「在草曰蜥蜴，在壁曰蝘蜓。」<span class="shu-ming">方言</span>云：「秦晉西夏謂之守宮，或謂之蠦𧔊，<span class="jiazhu">盧、廛二音</span>或謂之刺易。南陽人呼蝘蜓，其在澤中謂之易蜥。南楚謂之蛇醫，或謂之蠑螈。」又東方朔云：「非守宮即蜥蜴。」案，此諸文則是在草澤中者，名蠑螈、蜥蜴；在壁者，名蝘蜓、守宮也。<span class="shu-ming">博物志</span>云：以器養之，食以真朱。體盡赤，重七斤，搗萬杵，以點女人體，終身不滅。耦則落，故號守宮。陸機<span class="shu-ming">疏</span>云：「青綠色，大如指，形狀可惡。」是也。</span></p>
<p class="em2" id="p39"><a class="gg-link" href="#p39" onclick="return changeColor(this);"></a>镻，蝁。<span class="jiazhu">蝮屬。大眼，最有毒，今淮南人呼蝁子。○镻，音迭。蝁，烏洛切。</span><span class="jianshu"><span class="yinwen">疏</span>「镻，蝁」。○釋曰：蛇也，蝮虺之屬。大眼，有毒。一名镻，又名蝁，「淮南人呼蝁子」者，是也。</span></p>
<p class="em2" id="p40"><a class="gg-link" href="#p40" onclick="return changeColor(this);"></a>螣，螣蛇。<span class="jiazhu">龍類也，能興雲霧而遊其中。<span class="shu-ming">淮南</span>云蟒蛇。○螣，上音朕。下音騰。</span><span class="jianshu"><span class="yinwen">疏</span>「螣，螣蛇」。○釋曰：蛇似龍者也，名螣，一名螣蛇。能興雲霧而遊其中也。</span><span class="jianshu">○注「<span class="shu-ming">淮南</span>云蟒蛇」。○釋曰：蟒當爲奔。案<span class="shu-ming">淮南子·覽冥</span>篇說女媧云：功烈「上際九天，下契黃壚。名聲被後世，光輝熏萬物。乘雷車，服應龍，驂青虯，援絕瑞，席蘿圖，云黃璐，前白螭，後奔蛇」。許慎云「奔蛇，馳蛇」是也。或曰淮南人呼此螣爲蟒蛇，義亦通。</span></p>
<p class="em2" id="p41"><a class="gg-link" href="#p41" onclick="return changeColor(this);"></a>蟒，王蛇。<span class="jiazhu">蟒，蛇最大者，故曰王蛇。○蟒，音莽。</span><span class="jianshu"><span class="yinwen">疏</span>「蟒，王蛇」。○釋曰：此蛇之最大者也。名蟒，又名王蛇。與上螣蛇異。</span></p>
<p class="em2" id="p42"><a class="gg-link" href="#p42" onclick="return changeColor(this);"></a>蝮虺，博三寸，首大如擘。<span class="jiazhu">身廣三寸，頭大如人擘指。此自一種蛇，名爲蝮虺。○擘，音拍。</span><span class="jianshu"><span class="yinwen">疏</span>「蝮虺」至「如擘」。○釋曰：博，廣也。首，頭也。擘，拇指也。此自一種毒蛇，名蝮虺。身廣三寸，其頭大如人拇指。</span><span class="jianshu">○注「身廣」至「蝮虺」。○釋曰：案郭注，<span class="shu-ming">三蒼</span>云：「擘，大指也。」<span class="shu-ming">蒼頡篇</span>以爲足大指，鄭注<span class="shu-ming">儀禮</span>以爲手大指。然則手足大指皆得名擘，故注云「頭大如人擘指」，又名拇。孫炎云：「頭如拇指。」是也。案舍人曰：「蝮，一名虺。江淮以南曰蝮，江淮以北曰虺。」孫炎曰：「江淮以南謂虺爲蝮。廣三寸，頭如拇指，有牙，最毒。」郭璞曰：「此自一種蛇，人自名爲蝮虺。」今蛇細頸大頭，色如艾綬文，文間有毛似豬鬣，鼻上有針，大者長七八寸，一名反鼻，如虺類。足以明此自一種蛇，如郭意。此蛇，人自名蝮虺，非南北之異蛇，實是蟲，以有鱗，故在<span class="shu-ming">釋魚</span>。且魚亦蟲之屬乎！</span></p>
<p class="em2" id="p43"><a class="gg-link" href="#p43" onclick="return changeColor(this);"></a>鯢，大者謂之鰕。<span class="jiazhu">今鯢魚似鯰，四腳，前似獼猴，後似狗。聲如小兒啼，大者長八九尺。</span><span class="jianshu"><span class="yinwen">疏</span>鯢，雌鯨也。大者長八九尺，別名鰕。</span></p>
<p class="em2" id="p44"><a class="gg-link" href="#p44" onclick="return changeColor(this);"></a>魚枕謂之丁，<span class="jiazhu">枕，在魚頭骨中，形似篆書丁字，可作印。</span>魚腸謂之乙，魚尾謂之丙。<span class="jiazhu">此皆似篆書字，因以名焉。<span class="shu-ming">禮記</span>曰：「魚去乙。」然則魚之骨體，盡似丙丁之屬，因形名之。</span><span class="jianshu"><span class="yinwen">疏</span>「魚枕」至「之丙」。○釋曰：此釋魚之骨體，腸尾之名也。其魚頭中骨爲枕，其骨形似篆書丁字，故因謂之丁。其腸似篆書乙字，尾似篆書丙字，亦因名之也。</span><span class="jianshu">○注「<span class="shu-ming">禮記</span>曰：『魚去乙。』」○釋曰：此<span class="shu-ming">禮記·內則</span>文也。鄭玄注云：「乙，魚體中害人者名也。今東海鮥魚有骨名乙，在目旁狀如篆乙，食之鯁人不可出」者，與此經違。非郭義也。</span></p>
<p class="em2" id="p45"><a class="gg-link" href="#p45" onclick="return changeColor(this);"></a>一曰神龜，<span class="jiazhu">龜之最神明。</span>二曰靈龜，<span class="jiazhu">涪陵郡出大龜，甲可以卜，緣中文似瑇瑁，俗呼爲靈龜，即今觜蠵龜。一名靈蠵，能鳴。</span>三曰攝龜，<span class="jiazhu">小龜也。腹甲曲折，解能自張閉，好食蛇，江東呼爲陵龜。○攝，音涉。</span>四曰寶龜，<span class="jiazhu"><span class="shu-ming">書曰</span>：「遺我大寶龜。」</span>五曰文龜，<span class="jiazhu">甲有文彩者。<span class="shu-ming">河圖</span>曰：「靈龜負書，丹甲青玄。」</span>六曰筮龜，<span class="jiazhu">常在蓍叢下潛伏，見<span class="shu-ming">龜策傳</span>。</span>七曰山龜，八曰澤龜，九曰水龜，十曰火龜。<span class="jiazhu">此皆說龜生之處所。火龜猶火鼠。耳物有含異氣者，不可以常理推，然亦無所怪。</span><span class="jianshu"><span class="yinwen">疏</span>「一曰」至「火龜」。○釋曰：<span class="shu-ming">易·損卦·六五</span>爻辭云：「十朋之龜，弗克違。」馬、鄭皆取此文解之。則此經十龜所以釋<span class="shu-ming">易</span>也。神龜者，龜之最神明者也。<span class="shu-ming">禮統</span>曰：「神龜之象，上圓法天，下方法地，背上有盤法丘山，玄文交錯以成列宿，長尺二寸，明吉凶，不言而信者。」是也。靈龜，龜之有靈、次神龜者。<span class="shu-ming">雒書</span>曰：「靈龜者，玄文五色，神靈之精也。」攝龜，龜之小者。腹甲曲折，能自張閉者也。寶龜，傳國所寶者。<span class="shu-ming">春秋</span>經曰：「盜竊寶玉大弓。」<span class="shu-ming">公羊傳</span>曰：「寶者何」「龜青純」。何休云：「謂之寶者，言世世保用之辭。」是也。文龜，甲有文彩者。筮龜，在蓍叢下者。山龜，生山中者。澤龜，生澤中者。水龜，生水中者。火龜，生火中者。</span><span class="jianshu">○注「<span class="shu-ming">書</span>曰：『遺我大寶龜。』」○釋曰：此<span class="shu-ming">周書·大誥</span>文也。</span><span class="jianshu">○注「<span class="shu-ming">河圖</span>」至「青文」。○釋曰：引此以證龜甲有文彩也。其實<span class="shu-ming">河圖</span>說靈龜也，非此經之文龜，取其一邊耳。</span><span class="jianshu">○注「常在」至「策傳」。○釋曰：<span class="shu-ming">龜策傳</span>云：傳曰「上有搗蓍，下有神龜」。又云：「聞蓍滿百莖者，其下必有神龜守之，其上常有青雲覆之。」傳曰：「天下和平，王道得而蓍莖長丈，其叢生滿百。」是也。</span><span class="jianshu">○注「火龜猶火鼠耳」。○釋曰：嫌龜不生於火，故以火鼠猶之也。郭注<span class="shu-ming">山海經</span>云：「今去天南東萬里有耆薄國，復五千里許有火山國。其山雖霖雨，火常燃。火中白鼠時出山邊求食，人捕得之，以毛作布，名之火浣布。」是也。</span></p>
</div></body></html>