<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋訓第三</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋訓第三</h1><hr/></div>
<p class="jianshu"><span class="yinwen">疏</span>釋曰：案<span class="shu-ming">釋詁</span>云：「訓，道也。」<span class="shu-ming">周禮·地官</span>有土訓、誦訓。鄭司農注云：「謂以遠方土地所生異物以告道王也。」後鄭云：「玄謂能訓說土地善惡之勢，誦訓能訓說四方所誦習，及人所作爲，及時事。」然則此篇以物之事、義、形、貌告道人也，故曰「釋訓」。案此所釋，多釋<span class="shu-ming">詩</span>文，故郭氏即以<span class="shu-ming">詩</span>義解之。</p>
<p class="em2" id="p0"><a class="gg-link" href="#p0" onclick="return changeColor(this);"></a>明明、斤斤，察也。<span class="jiazhu">皆聰明鑒察。○斤，居覲反。</span><span class="jianshu"><span class="yinwen">疏</span>「明明、斤斤，察也」。○釋曰：舍人曰：「明明言其明甚。」孫炎曰：「明明，性理之察也。」<span class="shu-ming">大雅·常武</span>云：「赫赫明明。」舍人：「斤斤，物精詳之察也。」孫炎曰：「斤斤，重慎之察也。」<span class="shu-ming">周頌·執競</span>云：「斤斤其明。」明鑒察也。</span></p>
<p class="em2" id="p1"><a class="gg-link" href="#p1" onclick="return changeColor(this);"></a>條條、秩秩，智也。<span class="jiazhu">皆智思深長。○條，音由。</span><span class="jianshu"><span class="yinwen">疏</span>「條條、秩秩，智也」。○釋曰：皆智思深長也。<span class="shu-ming">小雅·賓之初筵</span>云：「左右秩秩。」言其威儀審智不失禮也。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>穆穆、肅肅，敬也。<span class="jiazhu">皆容儀謹敬。</span><span class="jianshu"><span class="yinwen">疏</span>「穆穆、肅肅，敬也」。○釋曰<span class="shu-ming">周頌·雝</span>篇云：「有來雝雝，至止肅肅。相維辟公，天子穆穆。」此皆禘祭之時容儀謹敬也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>諸諸、便便，辯也。<span class="jiazhu">皆言辭辯給。○便，婢綿反。</span><span class="jianshu"><span class="yinwen">疏</span>「諸諸、便便，辯也」。○釋曰：皆言辭辯給也。<span class="shu-ming">論語</span>云：「便便言。」<span class="shu-ming">小雅·采菽</span>云：「平平左右。」毛傳云：「平平，辯治也。」便、平，古今字。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>肅肅、翼翼，恭也。<span class="jiazhu">皆恭敬。</span><span class="jianshu"><span class="yinwen">疏</span>「肅肅、翼翼，恭也」。○釋曰：皆恭敬也。<span class="shu-ming">大雅·思齊</span>云：「肅肅在廟。」<span class="shu-ming">大明</span>云：「維此文王，小心翼翼。」言文王及群臣恭敬貌也。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>廱廱、優優，和也。<span class="jiazhu">皆和樂。○廱，於容反。</span><span class="jianshu"><span class="yinwen">疏</span>「廱廱、優優，和也」。○釋曰：<span class="shu-ming">大雅·思齊</span>云：「雝雝在宮。」<span class="shu-ming">商頌·長髮</span>云：「敷政優優。」此皆人君德政和樂也。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>兢兢、憴憴，戒也。<span class="jiazhu">皆戒慎。</span><span class="jianshu"><span class="yinwen">疏</span>「兢兢、憴憴，戒也」。○釋曰：<span class="shu-ming">小雅·小旻</span>云：「戰戰兢兢。」<span class="shu-ming">大雅·抑</span>篇云：「子孫繩繩。」此皆小心戒慎也。憴、繩音義同。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>戰戰、蹌蹌，動也。<span class="jiazhu">皆恐動趨步。</span><span class="jianshu"><span class="yinwen">疏</span>「戰戰、蹌蹌，動也」。○釋曰：<span class="shu-ming">小旻</span>云：「戰戰兢兢。」<span class="shu-ming">楚茨</span>云：「濟濟蹌蹌。」此皆恐動趨走、威儀謹敬也。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>晏晏、溫溫，柔也。<span class="jiazhu">皆和柔。</span><span class="jianshu"><span class="yinwen">疏</span>「晏晏、溫溫，柔也」。○釋曰：<span class="shu-ming">衛風·氓</span>篇云：「言笑晏晏。」<span class="shu-ming">大雅·抑</span>篇云：「溫溫恭人。」此皆寬緩和柔也。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>業業、翹翹，危也。<span class="jiazhu">皆縣危。</span><span class="jianshu"><span class="yinwen">疏</span>「業業、翹翹，危也」。○釋曰：<span class="shu-ming">大雅·召旻</span>云：「兢兢業業。」<span class="shu-ming">豳風·鴟鴞</span>云：「予室翹翹。」此皆縣危恐懼也。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>惴惴、憢憢，懼也。<span class="jiazhu">皆危懼。○惴，之瑞反。憢，許堯反。</span><span class="jianshu"><span class="yinwen">疏</span>「惴惴、憢憢，懼也」。○釋曰：<span class="shu-ming">秦風·黃鳥</span>云：「惴惴其栗。」<span class="shu-ming">豳風·鴟鴞</span>云：「予維音嘵嘵。」此皆危恐懼戰也。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>番番、矯矯，勇也。<span class="jiazhu">皆壯勇之貌。○番，音波。矯，居兆反。</span><span class="jianshu"><span class="yinwen">疏</span>「番番、矯矯，勇也」。○釋曰：<span class="shu-ming">大雅·崧高</span>云：「申伯番番。」<span class="shu-ming">魯頌·泮水</span>云：「矯矯虎臣。」此皆武夫壯勇之貌。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>桓桓、烈烈，威也。<span class="jiazhu">皆嚴猛之貌。</span><span class="jianshu"><span class="yinwen">疏</span>「桓桓、烈烈，威也」。○釋曰：皆威武嚴猛之貌。<span class="shu-ming">周頌·桓</span>篇云：「桓桓武王。」<span class="shu-ming">小雅·黍苗</span>云：「烈烈征師。」</span></p>
<p class="em2" id="p13"><a class="gg-link" href="#p13" onclick="return changeColor(this);"></a>洸洸、赳赳，武也。<span class="jiazhu">皆果毅之貌。</span><span class="jianshu"><span class="yinwen">疏</span>「洸洸、赳赳，武也」。○釋曰：<span class="shu-ming">大雅·江漢</span>云：「武夫洸洸。」<span class="shu-ming">周南·兔置</span>云：「赳赳武夫。」此皆武夫果毅之貌。<span class="shu-ming">左傳</span>：「殺敵爲果，致果爲毅。」</span></p>
<p class="em2" id="p14"><a class="gg-link" href="#p14" onclick="return changeColor(this);"></a>藹藹、濟濟，止也。<span class="jiazhu">皆賢士盛多之容止。○藹，烏害反。濟，子禮反。</span><span class="jianshu"><span class="yinwen">疏</span>「藹藹、濟濟，止也」。○釋曰：<span class="shu-ming">大雅·卷阿</span>云：「藹藹王多吉士。」<span class="shu-ming">小雅·楚茨</span>云：「濟濟蹌蹌。」此皆王朝賢士盛多之容止也。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>悠悠、洋洋，思也。<span class="jiazhu">皆憂思。○思，音賜。</span><span class="jianshu"><span class="yinwen">疏</span>「悠悠、洋洋，思也」。○釋曰：<span class="shu-ming">鄭風·子矜</span>云：「悠悠我思。」<span class="shu-ming">邶風·二子乘舟</span>云：「中心養養。」此皆想念憂思也。洋、養音義同。又<span class="shu-ming">中庸</span>云：「齊明盛服，以承祭祀，洋洋乎如在其上，如在其左右。」鄭玄云：「洋洋，人想思其傍僾之貌。」</span></p>
<p class="em2" id="p16"><a class="gg-link" href="#p16" onclick="return changeColor(this);"></a>蹶蹶、踖踖，敏也。<span class="jiazhu">皆便速敏捷。○踖，音夕。</span><span class="jianshu"><span class="yinwen">疏</span>「蹶蹶、踖踖，敏也」。○釋曰：<span class="shu-ming">唐風·蟋蟀</span>云：「良士蹶蹶。」<span class="shu-ming">小雅·楚茨</span>云：「執爨踖踖。」此皆便速敏捷於事也。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>薨薨、增增，眾也。<span class="jiazhu">皆眾夥之貌。</span><span class="jianshu"><span class="yinwen">疏</span>「薨薨、增增，眾也」。○釋曰：<span class="shu-ming">周南·螽斯</span>云：「螽斯羽，薨薨兮。」<span class="shu-ming">魯頌·閟宮</span>云：「烝徒增增。」此皆人物眾夥之貌。楚人謂多爲夥。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>烝烝、遂遂，作也。<span class="jiazhu">皆物盛興作之貌。</span><span class="jianshu"><span class="yinwen">疏</span>「烝烝、遂遂，作也」。○釋曰：皆物盛興作之貌也。<span class="shu-ming">魯頌·泮水</span>云：「烝烝皇皇。」</span></p>
<p class="em2" id="p19"><a class="gg-link" href="#p19" onclick="return changeColor(this);"></a>委委、佗佗，美也。<span class="jiazhu">皆佳麗美豔之貌。○佗，陀。</span><span class="jianshu"><span class="yinwen">疏</span>「委委、佗佗，美也」。○釋曰：李巡曰：「皆寬容之美也。」孫炎曰：「委委，行之美。佗佗，長之美。」<span class="shu-ming">詩·鄘風·君子偕老</span>云：「委委佗佗。」毛傳云：「委委者，行可委曲從跡也。佗佗者，德平易也。」是皆佳麗美豔之貌也。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>忯忯、惕惕，愛也。<span class="jiazhu"><span class="shu-ming">詩</span>云：「心焉惕惕。」<span class="shu-ming">韓詩</span>以爲悅人，故言愛也。忯忯未詳。○忯，徒啟反。</span><span class="jianshu"><span class="yinwen">疏</span>「忯忯、惕惕，愛也」。○釋曰：李巡曰：「忯忯，和適之愛也。」</span><span class="jianshu">○注「<span class="shu-ming">詩</span>云：心焉惕惕」者，<span class="shu-ming">陳風·防有鵲巢</span>文。云「<span class="shu-ming">韓詩</span>以爲悅人，故言愛也」者，燕人韓嬰爲<span class="shu-ming">詩</span>作傳，名曰<span class="shu-ming">韓詩</span>。以此惕惕爲悅人，故言愛也。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>偁偁、格格，舉也。<span class="jiazhu">皆舉持物。</span><span class="jianshu"><span class="yinwen">疏</span>「偁偁、格格，舉也」。○釋曰：皆謂舉持物也。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>蓁蓁、孽孽，戴也。<span class="jiazhu">皆頭戴物。</span><span class="jianshu"><span class="yinwen">疏</span>「蓁蓁、孽孽，戴也」。○釋曰：<span class="shu-ming">周南·桃夭</span>云：「其葉蓁蓁。」<span class="shu-ming">衛風·碩人</span>云：「庶姜孽孽。」此皆頭戴物，婦人盛飾貌。</span></p>
<p class="em2" id="p23"><a class="gg-link" href="#p23" onclick="return changeColor(this);"></a>懕懕、媞媞，安也。<span class="jiazhu">皆好人安詳之容。○懕，於占反。媞，音題。</span><span class="jianshu"><span class="yinwen">疏</span>「懕懕、媞媞，安也」。○釋曰：<span class="shu-ming">秦風·小戎</span>云：「厭厭良人。」毛傳：「厭厭，安靜也。」孫炎曰：「媞媞，行步之安也。」<span class="shu-ming">魏風·葛屨</span>云：「好人提提。」毛傳云：「提提，安諦，謂行步安舒而審諦也。」此皆好人安詳之容也。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>祁祁、遲遲，徐也。<span class="jiazhu">皆安徐。</span><span class="jianshu"><span class="yinwen">疏</span>「祁祁、遲遲，徐也」。○釋曰：皆安徐也。<span class="shu-ming">豳風·七月</span>云：「春日遲遲，采繁祁祁。」</span></p>
<p class="em2" id="p25"><a class="gg-link" href="#p25" onclick="return changeColor(this);"></a>丕丕、簡簡，大也。<span class="jiazhu">皆多大。</span><span class="jianshu"><span class="yinwen">疏</span>「丕丕、簡簡，大也」。○釋曰：<span class="shu-ming">書·立政</span>云：「以並受此丕丕基。」<span class="shu-ming">周頌·執競</span>云：「降降簡簡。」是皆多大之稱。</span></p>
<p class="em2" id="p26"><a class="gg-link" href="#p26" onclick="return changeColor(this);"></a>存存、萌萌，在也。<span class="jiazhu">萌萌，未見所出。</span><span class="jianshu"><span class="yinwen">疏</span>「存存、萌萌，在也」。○釋曰：謂存在也。<span class="shu-ming">易·繫辭</span>云：「成性存存。」萌萌，字書作𢡗，<span class="shu-ming">說文</span>云作蕄，郭云「未見所出」。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>懋懋、慔慔，勉也。<span class="jiazhu">皆自勉強。○懋，茂。慔，暮。</span><span class="jianshu"><span class="yinwen">疏</span>「懋懋、慔慔，勉也」。○釋曰：皆自勉強也。<span class="shu-ming">書</span>曰：「懋哉懋哉。」慔與慕同。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>庸庸、慅慅，勞也。<span class="jiazhu">皆劬勞也。○慅，音蚤。</span><span class="jianshu"><span class="yinwen">疏</span>「庸庸、慅慅，勞也」。○釋曰：皆劬勞也。有功庸者，皆勞也。<span class="shu-ming">小雅·巷伯</span>云：「勞人草草。」毛傳云：「草草，勞心也。」又<span class="shu-ming">陳風·月出</span>云：「勞心慅兮。」慅、草音義同。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>赫赫、躍躍，迅也。<span class="jiazhu">皆盛疾之貌。○赫音釋。</span><span class="jianshu"><span class="yinwen">疏</span>「赫赫、躍躍，迅也」。○釋曰：孫炎云：「赫赫，顯著之迅。」<span class="shu-ming">大雅·常武</span>云：「赫赫業業。」毛傳云：「赫赫然盛也。」<span class="shu-ming">巧言</span>詩云：「躍躍毚兔。」是皆顯盛迅疾之貌。</span></p>
<p class="em2" id="p30"><a class="gg-link" href="#p30" onclick="return changeColor(this);"></a>綽綽、爰爰，緩也。<span class="jianshu"><span class="yinwen">疏</span>「綽綽、爰爰，緩也」。○釋曰：皆寬緩也。<span class="shu-ming">小雅·角弓</span>云：「綽綽有裕。」毛傳云：「綽綽，寬也。」<span class="shu-ming">王風·兔爰</span>云：「有兔爰爰。」毛傳云：「爰爰，緩意。」郭云「悠悠、偁偁、丕丕、簡簡、存存、懋懋、庸庸、綽綽，盡重語」者，言此數字單言之，其義亦同。但古人有重語者，故復出之。</span></p>
<p class="em2" id="p31"><a class="gg-link" href="#p31" onclick="return changeColor(this);"></a>坎坎、墫壿，喜也。<span class="jiazhu">皆鼓舞歡喜。○壿，七旬反。</span><span class="jianshu"><span class="yinwen">疏</span>「坎坎、壿壿，喜也」。○釋曰：皆鼓舞歡喜也。<span class="shu-ming">小雅·伐木</span>云：「坎坎鼓我，蹲蹲舞我。」鄭箋云：「爲我擊鼓坎坎然，爲我興舞蹲蹲然。謂以樂樂己也。」壿、蹲音義同。</span></p>
<p class="em2" id="p32"><a class="gg-link" href="#p32" onclick="return changeColor(this);"></a>瞿瞿、休休，儉也。<span class="jiazhu">皆良士節儉。○瞿，居其反。</span><span class="jianshu"><span class="yinwen">疏</span>「瞿瞿、休休，儉也」。○釋曰：李巡曰：「皆良士顧禮節之儉也。」<span class="shu-ming">唐風·蟋蟀</span>云：「良士瞿瞿。」毛傳云：「瞿瞿然顧禮義也。」又云：「良士休休。」毛傳云：「休休，樂道之心。」皆良士節儉也。</span></p>
<p class="em2" id="p33"><a class="gg-link" href="#p33" onclick="return changeColor(this);"></a>旭旭、蹻蹻，憍也。<span class="jiazhu">皆小人得志憍蹇之貌。○蹻，巨虐反。憍，嬌夭反。</span><span class="jianshu"><span class="yinwen">疏</span>「旭旭、蹻蹻，憍也」。○釋曰：郭氏讀旭旭爲好好。<span class="shu-ming">小雅·巷伯</span>云：「驕人好好。」鄭箋云：「好好者，喜讒言之人也。」<span class="shu-ming">大雅·板</span>篇云：「小子蹻蹻。」毛傳云：「蹻蹻，驕貌。」是皆小人得志憍蹇之貌也。</span></p>
<p class="em2" id="p34"><a class="gg-link" href="#p34" onclick="return changeColor(this);"></a>夢夢、訰訰，亂也。<span class="jiazhu">皆闇亂。○夢，亡工反。訰，之閏反。</span><span class="jianshu"><span class="yinwen">疏</span>「夢夢、訰訰，亂也」。○釋曰：孫炎曰：「夢夢，昏昏之亂也。」<span class="shu-ming">大雅·抑</span>篇云：「視爾夢夢。」又曰：「誨爾諄諄。」皆是闇亂也。訰、諄音義同。</span></p>
<p class="em2" id="p35"><a class="gg-link" href="#p35" onclick="return changeColor(this);"></a>懪懪、邈邈，悶也。<span class="jiazhu">皆煩悶。○懪，雹。</span><span class="jianshu"><span class="yinwen">疏</span>「懪懪、邈邈，悶也」。○釋曰：懪懪，煩悶也。舍人曰：「邈邈，憂悶也。」<span class="shu-ming">大雅·抑篇</span>云：「聽我藐藐。」毛傳云：「藐藐然不入也。」是皆煩悶之謂也。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>儚儚、洄洄，惛也。<span class="jiazhu">皆迷惛。○儚，亡崩反。</span><span class="jianshu"><span class="yinwen">疏</span>「儚儚、洄洄，惛也」。○釋曰：皆迷亂惛惑也。郭<span class="shu-ming">音義</span>云：「洄本作䙟，音韋。」</span></p>
<p class="em2" id="p37"><a class="gg-link" href="#p37" onclick="return changeColor(this);"></a>版版、蕩蕩，僻也。<span class="jiazhu">皆邪僻。</span><span class="jianshu"><span class="yinwen">疏</span>「版版、蕩蕩，僻也」。○釋曰：皆邪僻也。李巡曰：「版版，失道之僻也。蕩蕩者，弗思之僻也。」<span class="shu-ming">大雅·板</span>篇：「上帝板板。」毛傳云：「板板，反也。上帝以稱王者也。」鄭箋云：「王爲政，反先王與天之道。」又<span class="shu-ming">蕩</span>篇云：「蕩蕩上帝。」鄭箋云：「蕩蕩，法度廢壞之貌。」版、板，蕩、蕩音義同。</span></p>
<p class="em2" id="p38"><a class="gg-link" href="#p38" onclick="return changeColor(this);"></a>爞爞、炎炎，薰也。<span class="jiazhu">皆旱熱薰灸人。○爞音同。</span><span class="jianshu"><span class="yinwen">疏</span>「爞爞、炎炎，薰也」。○釋曰：皆旱熱之氣薰灸人也。<span class="shu-ming">大雅·雲漢</span>云：「蘊隆蟲蟲。」毛傳云：「蘊蘊而暑，隆隆而雷，蟲蟲而熱。」又云：「赫赫炎炎。」毛傳云：「赫赫，氣也。炎炎，熱氣也。」爞、蟲音義同。</span></p>
<p class="em2" id="p39"><a class="gg-link" href="#p39" onclick="return changeColor(this);"></a>居居、究究，惡也。<span class="jiazhu">皆相憎惡。</span><span class="jianshu"><span class="yinwen">疏</span>「居居、究究，惡也」。○釋曰：李巡曰：「居居，不狎習之惡。」孫炎云：「究究，窮極人之惡。」<span class="shu-ming">唐風·羔裘</span>云：「羔裘豹祛，自我人居居。」又曰：「自我人究究。」毛傳曰：「居居，懷惡不相親比之貌。究究猶居居也。」是皆相憎惡也。</span></p>
<p class="em2" id="p40"><a class="gg-link" href="#p40" onclick="return changeColor(this);"></a>仇仇、敖敖，傲也。<span class="jiazhu">皆傲慢賢者。○敖，五高反。傲，五耗反。</span><span class="jianshu"><span class="yinwen">疏</span>「仇仇、敖敖，傲也」。○釋曰：<span class="shu-ming">小雅·正月</span>云：「執我仇仇。」毛傳云：「仇仇猶謷謷也。」鄭箋云：「王既得我，執留我，其禮待我謷謷然，亦不問我在位之功力。」言其有貪賢之名，無用賢之實。<span class="shu-ming">大雅·板</span>篇云：「我即爾謀，聽我囂囂。」毛傳云：「囂囂猶謷謷也。」鄭箋云：「我就女而謀，欲忠告以善道，女反聽我言謷謷然不肯受。」是皆傲慢賢者。敖、謷、囂音義同。</span></p>
<p class="em2" id="p41"><a class="gg-link" href="#p41" onclick="return changeColor(this);"></a>佌佌、瑣瑣，小也。<span class="jiazhu">皆才器細陋。○佌音此。</span><span class="jianshu"><span class="yinwen">疏</span>「佌佌、瑣瑣，小也」。○釋曰：皆才器細陋也。<span class="shu-ming">小雅·正月</span>云：「佌佌彼有星。」毛傳云：「佌佌，小也。」鄭箋云：「此言小人富也。」舍人曰：「瑣瑣，計謀褊淺之貌。」<span class="shu-ming">節南山</span>云：「瑣瑣姻亞。」鄭箋云：「瑣瑣婚姻妻党之小人。」</span></p>
<p class="em2" id="p42"><a class="gg-link" href="#p42" onclick="return changeColor(this);"></a>悄悄、慘慘，慍也。<span class="jiazhu">皆賢人愁恨。</span><span class="jianshu"><span class="yinwen">疏</span>「悄悄、慘慘，慍也」。○釋曰：慍，恨怒也。皆賢人愁恨也。<span class="shu-ming">邶風·柏舟</span>云：「憂心悄悄，慍於群小。」毛傳云：「慍，怒也。悄悄，憂貌。」李巡曰：「慘慘，憂之慍。<span class="shu-ming">大雅·抑</span>篇云：「我心慘慘。」毛傳云：「慘慘，憂不樂也。」</span></p>
<p class="em2" id="p43"><a class="gg-link" href="#p43" onclick="return changeColor(this);"></a>痯痯、瘐瘐，病也。<span class="jiazhu">皆賢人失志，懷憂病也。○痯，音管。瘐，羊主反。</span><span class="jianshu"><span class="yinwen">疏</span>「痯痯、瘐瘐，病也」。○釋曰：<span class="shu-ming">小雅·杕杜</span>云：「四牡痯痯。」毛傳云：「痯痯，罷貌。」又<span class="shu-ming">大雅·板</span>篇云：「靡聖管管。」毛傳云：「管管，無所依也。」<span class="shu-ming">小雅·正月</span>云：「憂心愈愈。」毛傳云：「愈愈，憂懼也。」此皆賢人失志，懷憂病也。</span></p>
<p class="em2" id="p44"><a class="gg-link" href="#p44" onclick="return changeColor(this);"></a>殷殷、惸惸、忉忉、慱慱、欽欽、京京、忡忡、惙惙、怲怲、弈弈，憂也。<span class="jiazhu">此皆作者歌事以詠心憂。○惸，瓊。慱，團。怲，柄。</span><span class="jianshu"><span class="yinwen">疏</span>「殷殷」至「憂也」。○釋曰：<span class="shu-ming">小雅·正月</span>云：「憂心慇慇。」毛傳云：「慇慇然痛也。」又云：「憂心惸惸。」毛傳云：「惸，憂意也。」<span class="shu-ming">檜風·羔裘</span>云：「勞心忉忉。」鄭箋云：「三諫不從，待放而去，思君如是，心忉忉然。」又<span class="shu-ming">素冠</span>云：「勞心慱慱。」毛傳云：「慱慱，憂勞也。」<span class="shu-ming">秦風</span>云：「憂心欽欽。」毛傳云：「思望之心中欽欽然。」<span class="shu-ming">小雅·正月</span>云：「憂心京京。」毛傳云：「京京，憂不去也。」<span class="shu-ming">召南·草蟲</span>云：「未見君子，憂心忡忡。」毛傳云：「忡忡，猶衝衝也。」鄭箋云：「未見君子者，謂在塗時也。在塗而憂，憂不當君子，無以寧父母，故心衝衝然。」又曰：「憂心惙惙。」毛傳云：「惙惙，憂也。」<span class="shu-ming">小雅·頍弁</span>云：「憂心怲怲。」毛傳云：「怲怲，憂盛滿也。」又云：「憂心弈弈。」毛傳云：「弈弈然無所薄也。」此皆作者歌事以詠心憂也。</span></p>
<p class="em2" id="p45"><a class="gg-link" href="#p45" onclick="return changeColor(this);"></a>畇畇，田也。<span class="jiazhu">言墾辟也。○畇音巡。</span><span class="jianshu"><span class="yinwen">疏</span>「畇畇，田也」。○釋曰：謂耕墾開闢土田畇畇然也。<span class="shu-ming">小雅·信南山</span>云：「畇畇原隰。」毛傳云：「畇畇，墾辟貌。」</span></p>
<p class="em2" id="p46"><a class="gg-link" href="#p46" onclick="return changeColor(this);"></a>畟畟，耜也。<span class="jiazhu">言嚴利。○畟，楚力反。</span><span class="jianshu"><span class="yinwen">疏</span>「畟畟，耜也」。○釋曰：舍人曰：「畟畟，耜入地之貌。」<span class="shu-ming">周頌·良耜</span>云：「畟畟良耜，俶載南畝。」毛傳云：「畟畟，猶測測也。」鄭箋云：「良，善也。農人測測，以利善之耜熾菑是南畝也。」是言耜之嚴利也。</span></p>
<p class="em2" id="p47"><a class="gg-link" href="#p47" onclick="return changeColor(this);"></a>郝郝，耕也。<span class="jiazhu">言土解。○郝，釋。</span><span class="jianshu"><span class="yinwen">疏</span>「郝郝，耕也」。○釋曰：謂耕地，其土解散郝郝然也。<span class="shu-ming">周頌·載芟</span>云：「其耕澤澤。」鄭箋云：「土氣烝達而和，耕之則澤澤然解散。」郝郝、澤澤並音釋，其義亦同。</span></p>
<p class="em2" id="p48"><a class="gg-link" href="#p48" onclick="return changeColor(this);"></a>繹繹，生也。<span class="jiazhu">言種調。</span><span class="jianshu"><span class="yinwen">疏</span>「繹繹，生也」。○釋曰：舍人云：「穀皆生之貌。」<span class="shu-ming">載芟</span>云：「驛驛其達。」毛傳云：「達，射也。」鄭箋云：「達，出地也。」是言其種調勻，皆出地而生也。繹與驛音義同。</span></p>
<p class="em2" id="p49"><a class="gg-link" href="#p49" onclick="return changeColor(this);"></a>穟穟，苗也。<span class="jiazhu">言茂好也。○穟音遂。</span><span class="jianshu"><span class="yinwen">疏</span>「穟穟，苗也」。○釋曰：<span class="shu-ming">大雅·生民</span>云：「禾役穟穟。」毛傳云：「役，列也。穟穟，苗好美也。」是言茂好也。</span></p>
<p class="em2" id="p50"><a class="gg-link" href="#p50" onclick="return changeColor(this);"></a>緜緜，穮也。<span class="jiazhu">言芸精。○穮，方遙反。</span><span class="jianshu"><span class="yinwen">疏</span>「緜緜，穮也」。○釋曰：孫炎云：「緜緜，言詳密也。」<span class="shu-ming">載芟</span>云：「緜緜其麃。」毛傳云：「麃，耘也。」<span class="shu-ming">說文</span>云：「穮，耨鋤田也。」<span class="shu-ming">字林</span>云：「穮，耕禾間也。」是言芸耨精也。穮、麃，耘、芸，音義同。</span></p>
<p class="em2" id="p51"><a class="gg-link" href="#p51" onclick="return changeColor(this);"></a>挃挃，穫也。<span class="jiazhu">刈禾聲。○挃，丁秩反。穫，戶郭反。</span>栗栗，眾也。<span class="jiazhu">積聚緻。</span><span class="jianshu"><span class="yinwen">疏</span>「挃挃，穫也。栗栗，眾也」。○釋曰：孫炎云：「挃挃，穫聲也。」李巡曰：「栗栗，積聚之眾也。」<span class="shu-ming">良耜</span>云：「穫之挃挃，積之栗栗。」毛傳云：「挃挃，穫聲也。栗栗，眾多也。」<span class="shu-ming">小爾雅</span>云：「截穎謂之挃。」故郭云「刈禾聲」、「積聚緻」也。緻謂密也。</span></p>
<p class="em2" id="p52"><a class="gg-link" href="#p52" onclick="return changeColor(this);"></a>溞溞，淅也。<span class="jiazhu">洮米聲。○溞，蘇刀切。淅音錫。</span>烰烰，烝也。<span class="jiazhu">氣出盛。</span><span class="jianshu"><span class="yinwen">疏</span>「溞溞，淅也。烰烰，烝也。」○釋曰：<span class="shu-ming">大雅·生民</span>云：「釋之叟叟，烝之浮浮。」毛傳云：「釋，淅米也。叟叟，聲也。浮浮，氣也。」鄭箋云：「釋之烝之，以爲酒及簠簋之實。」故郭云「洮米聲」、「氣出盛」也。溞、叟音異義同。烰、浮音義同。</span></p>
<p class="em2" id="p53"><a class="gg-link" href="#p53" onclick="return changeColor(this);"></a>俅俅，服也。<span class="jiazhu">謂戴弁服。</span><span class="jianshu"><span class="yinwen">疏</span>「俅俅，服也」。○釋曰：<span class="shu-ming">周頌·絲衣</span>云：「載弁俅俅。」毛傳云：「俅俅，恭順貌。」鄭箋云：「載猶戴也。弁，爵弁也。爵弁而祭於王，士服也。」故郭云「謂戴弁服」。</span></p>
<p class="em2" id="p54"><a class="gg-link" href="#p54" onclick="return changeColor(this);"></a>峨峨，祭也。<span class="jiazhu">謂執圭璋助祭。</span><span class="jianshu"><span class="yinwen">疏</span>「峨峨，祭也」。○釋曰：<span class="shu-ming">大雅·棫樸</span>云：「奉璋峨峨。」毛傳云：「半珪曰璋。峨峨，盛壯也。」鄭箋云：「璋，璋瓚也。祭祀之禮，王裸以圭瓚，諸臣助之，亞裸以璋瓚，奉璋之儀峨峨然。」故郭云「執圭璋助祭」也。</span></p>
<p class="em2" id="p55"><a class="gg-link" href="#p55" onclick="return changeColor(this);"></a>鍠鍠，樂也。<span class="jiazhu">鐘鼓音。○鍠音黃。</span><span class="jianshu"><span class="yinwen">疏</span>「鍠鍠，樂也」。○釋曰：<span class="shu-ming">周頌·執競</span>云：「鐘鼓喤喤。」毛傳云：「喤喤，和也。」鄭箋云：「武王既定天下，祭祖考之廟，奏樂而八音克諧。」字書云：「鍠鍠，樂之聲也。」故郭云「鐘鼓音」。鍠、喤音義同。</span></p>
<p class="em2" id="p56"><a class="gg-link" href="#p56" onclick="return changeColor(this);"></a>穰穰，福也。<span class="jiazhu">言饒多。</span><span class="jianshu"><span class="yinwen">疏</span>「穰穰，福也」。○釋曰：<span class="shu-ming">執競</span>云：「降福穰穰。」毛傳云：「穰穰，眾也。」鄭箋云：「神與之福，又眾大，謂如嘏辭也。」是言得福饒多也。</span></p>
<p class="em2" id="p57"><a class="gg-link" href="#p57" onclick="return changeColor(this);"></a>子子孫孫，引無極也。<span class="jiazhu">世世昌盛長無窮。</span><span class="jianshu"><span class="yinwen">疏</span>「子子孫孫，引無極也」。○釋曰：「子子孫孫。」<span class="shu-ming">小雅·楚茨</span>文也。「引無極也」者，作者所以釋之也。舍人曰：「子孫長行美道，引無極也。」郭云：「世世昌盛長無窮。」</span></p>
<p class="em2" id="p58"><a class="gg-link" href="#p58" onclick="return changeColor(this);"></a>顒顒卬卬，君之德也。<span class="jiazhu">道人君者之德望。</span><span class="jianshu"><span class="yinwen">疏</span>「顒顒卬卬，君之德也」。○釋曰：此道人君之德望也。「顒顒卬卬」，<span class="shu-ming">大雅·卷阿</span>文也。「君之德也」者，作者釋之也。案<span class="shu-ming">詩</span>云：「顒顒卬卬，如圭如璋，令聞令望。」毛傳云：「顒顒，溫貌。卬卬，盛貌。」鄭箋云：「令，善也。王有賢臣，與之以禮義相切嗟，體貌則顒顒然敬順，志氣則卬卬然高朗，如玉之圭璋也。人聞之則有善聲譽，人望之則有善威儀，德行相副。」</span></p>
<p class="em2" id="p59"><a class="gg-link" href="#p59" onclick="return changeColor(this);"></a>丁丁、嚶嚶，相切直也。<span class="jiazhu">丁丁，砍木聲。嚶嚶，兩鳥鳴，以喻朋友切磋相正。○丁音爭。</span><span class="jianshu"><span class="yinwen">疏</span>「丁丁、嚶嚶，相切直也」。○釋曰：直猶正也。<span class="shu-ming">小雅·伐木</span>云：「伐木丁丁，鳥鳴嚶嚶。」鄭箋云：「昔日未居位，在農之時，與友生於山岩伐木，爲勤苦之事，猶以道德相切正也。」故郭云：「丁丁，伐木聲。嚶嚶，兩鳥鳴以喻朋友切磋相正。」</span></p>
<p class="em2" id="p60"><a class="gg-link" href="#p60" onclick="return changeColor(this);"></a>藹藹、萋萋，臣盡力也。<span class="jiazhu">梧桐茂，賢士眾，地極化，臣竭忠。</span>噰噰、喈喈，民協服也。<span class="jiazhu">鳳凰應德鳴相和，百姓懷附興頌歌。○盡，苦忍切。喈音皆。</span><span class="jianshu"><span class="yinwen">疏</span>「藹藹」至「服也」。○釋曰：<span class="shu-ming">大雅·卷阿</span>云：「藹藹王多吉士。」鄭箋云：「王之朝多善士藹藹然。」又云：「菶菶萋萋，雝雝喈喈。」毛傳云：「梧桐盛也，鳳皇鳴也，臣竭其力，則地極其化；天下和洽，則鳳皇樂德。」鄭箋云：「菶菶萋萋，喻君德盛也。雝雝喈喈，喻民臣和協。」是皆臣下盡力，民人協服也。故郭云：「梧桐茂，賢士眾，地極化，臣竭忠」，「鳳皇應德鳴相和，百姓懷附興頌歌」也。</span></p>
<p class="em2" id="p61"><a class="gg-link" href="#p61" onclick="return changeColor(this);"></a>佻佻、契契，愈遐急也。<span class="jiazhu">賦役不均，小國困竭。賢人憂歎，遠益急切。○佻，敕料反。契，苦結反。</span><span class="jianshu"><span class="yinwen">疏</span>「佻佻、契契，愈遐急也」。○釋曰：愈，益也。遐，遠也。謂賦役不均，小國困竭，賢人憂歎，遠益急切也。<span class="shu-ming">小雅·大東</span>云：「糾糾葛屨，可以履霜。佻佻公子，行彼周行。」毛傳云：「佻佻，獨行貌。公子，譚公子也。」鄭箋云：「云：「葛屨，夏屨也。周行，周之列位也。言時財貨盡，雖公子衣屨不能順時，乃夏之葛屨，今以履霜送轉餫，因見使行周之列位者，而發幣焉，言雖困乏，猶不得止。」又云：「契契寤歎，哀我憚人。」毛傳云：「契契，憂苦也。」鄭箋云：「今譚大夫契契憂苦而寤歎，哀其人民之勞苦。」是也。</span></p>
<p class="em2" id="p62"><a class="gg-link" href="#p62" onclick="return changeColor(this);"></a>宴宴、粲粲，尼居息也。<span class="jiazhu">盛飾宴安，近處優閑。○尼，女乙切。</span><span class="jianshu"><span class="yinwen">疏</span>「宴宴、粲粲，尼居息也」。○釋曰：尼，近也。謂宴安盛飾，近處優閑也。<span class="shu-ming">小雅·北山</span>：「或燕燕居息。」毛傳云：「燕燕，安息貌。」又<span class="shu-ming">大東</span>云：「東人之子，職勞不來。西人之子，粲粲衣服。」毛傳云：「東人，譚人也。來，勤也。西人，京師人也。粲粲，鮮盛也。」鄭箋云：「職，主也。東人勞苦而不見，謂京師人衣服鮮潔而逸豫。言王政偏甚也。」</span></p>
<p class="em2" id="p63"><a class="gg-link" href="#p63" onclick="return changeColor(this);"></a>哀哀、淒淒，懷報德也。<span class="jiazhu">悲苦征役，思所生也。</span><span class="jianshu"><span class="yinwen">疏</span>「哀哀、淒淒，懷報德也」。○釋曰：懷，思也。悲苦征役，思報父母之德也。<span class="shu-ming">小雅·蓼莪</span>云：「哀哀父母，生我劬勞。」鄭箋云：「哀哀者，恨不得終養父母，報其生長己之苦。」郭音云：「淒本或作萋。」<span class="shu-ming">出車</span>云：「赫赫南仲，薄伐西戎。春日遲遲，卉木萋萋。」是也。言以此征役，故思所生也，所生謂父母。</span></p>
<p class="em2" id="p64"><a class="gg-link" href="#p64" onclick="return changeColor(this);"></a>儵儵、嘒嘒，罹禍毒也。<span class="jiazhu">悼王道穢塞，羨蟬鳴自得，傷己失所，遭讒賊。○儵，徒的反。嘒，呼惠反。</span><span class="jianshu"><span class="yinwen">疏</span>「儵儵、嘒嘒，罹禍毒也」。○釋曰：罹，遭也。<span class="shu-ming">小雅·小弁</span>云：「踧踧周道，鞫爲茂草。」毛傳云：「踧踧，平易也。周道，周室之通道。鞫，窮也。」鄭箋云：「此喻幽王信褒姒之讒，亂其德政，使不通於四方。」又曰：「菀彼柳斯，鳴蜩嘒嘒。」毛傳云：「蜩，蟬也。嘒嘒，聲也。」鄭箋云：「柳未茂盛則多蟬。」案<span class="shu-ming">詩</span>敘云：「<span class="shu-ming">小弁</span>，刺幽王也。太子之傅作焉。」毛傳云：「幽王取申女，生太子宜咎。又說褒姒，生子伯服，立以爲后，而放宜咎，將殺之。」故郭云：「悼王道穢塞，羨蟬鳴自得，傷己失所，遭讒賊。」儵、踧並音狄。</span></p>
<p class="em2" id="p65"><a class="gg-link" href="#p65" onclick="return changeColor(this);"></a>晏晏、旦旦，悔爽忒也。<span class="jiazhu">傷見絕棄，恨士失也。</span><span class="jianshu"><span class="yinwen">疏</span>「晏晏、旦旦，悔爽忒也」。○釋曰：悔，恨也。爽忒，差失也。皆婦人恨夫棄己而行差失也。<span class="shu-ming">衛風·氓</span>篇云：「總角之晏，言笑晏晏。信誓旦旦。」毛傳云：「總角，結髮也。晏晏，和柔也。信誓旦旦然。」鄭箋云：「我爲童女，未笄結髮宴然之時，女與我言笑晏晏然而和柔，我其以信相誓旦旦耳。言其懇惻款誠。」案<span class="shu-ming">詩</span>敘云：「<span class="shu-ming">氓</span>，剌時也。宣公之時，禮義消亡，淫風大行。男女無別，遂相奔誘。華落色衰，復相棄背。或乃困而自悔，喪其妃耦。故敘其事以風焉。」故郭云：「傷見絕棄，恨士失也。」</span></p>
<p class="em2" id="p66"><a class="gg-link" href="#p66" onclick="return changeColor(this);"></a>皋皋、琄琄，剌素食也。<span class="jiazhu">譏無功德，尸寵祿也。○琄，胡大反。刺，七賜反。</span><span class="jianshu"><span class="yinwen">疏</span>「皋皋、琄琄，刺素食也」。○釋曰：素，空也。刺無德而空食其祿也。舍人曰：「皋皋，不治之貌。」<span class="shu-ming">大雅·召旻</span>云：「皋皋訿訿，曾不知玷。」毛傳云：「皋皋，頑不知其道也。」鄭箋云：「玷，缺也。王政已大壞，小人在位，曾不知大道之缺。」某氏云：「鞙鞙，無德而佩。」<span class="shu-ming">小雅·大東</span>云：「鞙鞙佩璲，不以其長。」毛傳云：「鞙鞙，玉貌。璲，瑞也。」鄭箋云：「佩璲者，以瑞玉爲佩，佩之鞙鞙然，居其官職，非其才之所長也。徒美其佩而無其德，刺其素飧。」是也。郭云「譏無功德，尸寵祿也」者，案鄭注<span class="shu-ming">禮記</span>云：「尸謂不知人事，無辭讓也。以其尸者，神象居位不言，但受祭享，小人在位亦無言，而受寵祿有似於尸。」故云「尸寵祿也」。琄、鞙音義同。</span></p>
<p class="em2" id="p67"><a class="gg-link" href="#p67" onclick="return changeColor(this);"></a>懽懽、愮愮，憂無告也。<span class="jiazhu">賢者憂懼，無所訴也。○懽音貫。愮音遙。</span><span class="jianshu"><span class="yinwen">疏</span>「懽懽、愮愮，憂無告也」。○釋曰：謂賢者憂懼，無所告訴也。<span class="shu-ming">大雅·板</span>篇云：「老夫灌灌。」毛傳云：「灌灌，猶款款也。」鄭箋云：「老夫諫女款款然。」<span class="shu-ming">三風</span>云：「中心搖搖。」毛傳云：「搖搖，憂無所愬。」懽、灌，愮、搖，音義同。</span></p>
<p class="em2" id="p68"><a class="gg-link" href="#p68" onclick="return changeColor(this);"></a>憲憲、洩洩，制法則也。<span class="jiazhu">佐興虐政，設教令也。</span><span class="jianshu"><span class="yinwen">疏</span>「憲憲、洩洩，制法則也」。○釋曰：李巡曰：「皆惡黨爲制法則也。」孫炎曰：「厲王方虐，諂臣並爲製作法令。」<span class="shu-ming">大雅·板</span>篇云：「天之方難，無能憲憲。天之方蹶，無能泄泄。」毛傳云：「憲憲，猶欣欣也。蹶，動也。泄泄，猶沓沓也。」鄭箋云：「天，斥王也。王方欲艱難天下之民，又方變更先王之道，臣乎女無憲憲然，無沓沓然，爲之制法度，達其意以成其惡。」皆是佐興虐政，設教令也。</span></p>
<p class="em2" id="p69"><a class="gg-link" href="#p69" onclick="return changeColor(this);"></a>謔謔、謞謞，崇讒慝也。<span class="jiazhu">樂禍助虐，增譖惡也。○謞，虛各切。</span><span class="jianshu"><span class="yinwen">疏</span>「謔謔、謞謞，崇讒慝也」。○釋曰：崇，增也。讒，譖也。慝，惡也。言樂禍助虐，增譖惡也。舍人曰：「謔謔、謞謞皆盛烈貌。」孫炎曰：「厲王暴虐，大臣謔謔然喜，謞謞然盛，以興讒惡也。」<span class="shu-ming">大雅·板</span>篇云：「天之方虐，無然謔謔。」毛傳云：「謔謔然喜樂。」鄭箋云：「王方爲酷虐之政，女無謔謔然以讒慝助之。」又曰：「多將熇熇，不可救藥。」毛傳云：「熇熇然熾盛也。」鄭箋云：「多行熇熇，慘毒之惡，誰能止其禍？」是也。謞、熇音義同。</span></p>
<p class="em2" id="p70"><a class="gg-link" href="#p70" onclick="return changeColor(this);"></a>翕翕、訿訿，莫供職也。<span class="jiazhu">賢者陵替奸黨熾，背公恤私曠職事。○訿，子氏切。</span><span class="jianshu"><span class="yinwen">疏</span>「翕翕、訿訿，莫供職也」。○釋曰：言賢者陵替，奸党熾盛，背公恤私，曠其職事，無肯供職也。<span class="shu-ming">小雅·小旻</span>云：「潝潝訿訿，亦孔之哀。」毛傳云：「潝潝然患其上，訿訿然思不稱乎上。」鄭箋云：「臣不事君，亂之階也，甚可哀也。」又<span class="shu-ming">大雅·召旻</span>云：「皋皋訿訿。」毛傳云：「訿訿，窳不共事也。」故郭云「賢者陵替奸党熾，盛背公恤私曠職事」。<span class="shu-ming">說文</span>云：「窳，懶也。草木皆自豎立，惟瓜瓠之屬臥而不起，似若懶人常臥室，故字從宀。」<span class="jiazhu">音眠</span></span></p>
<p class="em2" id="p71"><a class="gg-link" href="#p71" onclick="return changeColor(this);"></a>速速、蹙蹙，惟逑鞫也。<span class="jiazhu">陋人專祿國侵削，賢士永哀念窮迫。</span><span class="jianshu"><span class="yinwen">疏</span>「速速、蹙蹙，惟逑鞫也」。○釋曰：惟，念也。逑，急迫也。鞫，窮也。言鄙陋小人專據爵祿，國土侵削，致賢士永哀念其窮迫也。<span class="shu-ming">小雅·正月</span>云：「蔌蔌陋也。」鄭箋云：「榖，祿也。此言小人富而寠陋將貴也。」又<span class="shu-ming">節南山</span>云：「蹙蹙靡所騁。」毛傳云：「騁，極也。」鄭箋云：「蹙蹙，小之貌。我視四方土地日見侵削於夷狄，蹙蹙然雖欲馳騁無所之也。」速、蔌音義同。</span></p>
<p class="em2" id="p72"><a class="gg-link" href="#p72" onclick="return changeColor(this);"></a>抑抑，密也。<span class="jiazhu">威儀審諦。</span>秩秩，清也。<span class="jiazhu">德音清泠。</span><span class="jianshu"><span class="yinwen">疏</span>「抑抑，密也。秩秩，清也」。○釋曰：言威儀審諦、德音清泠也。舍人曰：「威儀密靜也。」<span class="shu-ming">大雅·假樂</span>云：「威儀抑抑，德音秩秩。」鄭箋云：「成王立朝之威儀，緻密無所失，教令又清明，天下皆樂仰之。」</span></p>
<p class="em2" id="p73"><a class="gg-link" href="#p73" onclick="return changeColor(this);"></a>甹夆，掣曳也。<span class="jiazhu">謂牽拕。○甹，普經切。夆，芳逢切。掣，充泄切。</span><span class="jianshu"><span class="yinwen">疏</span>「甹夆，掣曳也」。○釋曰：孫炎曰：「謂相掣曳入於惡也。」郭云：「謂牽挽。」<span class="shu-ming">周頌·小毖</span><span class="jiazhu">嗣王求助也</span>云：「莫予荓蜂。」毛傳云：「笄蜂，曳也。」鄭箋云：「群臣小人無敢我𢊏曳，謂爲譎詐誑欺不可信也。」然則掣曳者，從旁牽挽之言。是挽離正道，使就邪僻。荓、甹，夆、蜂，掣、𢊏，音義同</span></p>
<p class="em2" id="p74"><a class="gg-link" href="#p74" onclick="return changeColor(this);"></a>朔，北方也。<span class="jiazhu">謂幽朔。</span><span class="jianshu"><span class="yinwen">疏</span>「朔，北方也」。○釋曰：舍人曰：「朔，盡也。北方萬物盡故言朔也。」李巡曰：「萬物盡於北方。」<span class="shu-ming">小雅·出車</span>云：「城彼朔方。」毛傳云：「朔方，北方也。」但北方大名，皆言朔方。<span class="shu-ming">堯典</span>云：「宅朔方。」故郭云「謂幽朔」。</span></p>
<p class="em2" id="p75"><a class="gg-link" href="#p75" onclick="return changeColor(this);"></a>不俟，不來也。<span class="jiazhu">不可待，是不復來。</span><span class="jianshu"><span class="yinwen">疏</span>「不俟，不來也」。○釋曰：俟，待也。既云不待，是不來也。郭云：「不可待，是不復來。」</span></p>
<p class="em2" id="p76"><a class="gg-link" href="#p76" onclick="return changeColor(this);"></a>不遹，不蹟也。<span class="jiazhu">言不循軌跡也。○遹，聿。</span><span class="jianshu"><span class="yinwen">疏</span>「不遹，不蹟也」。○釋曰：遹，循也。軌跡也。謂不循道者曰不跡。郭云：「言不循軌跡也。」<span class="shu-ming">小雅·沔彼</span>云：「念彼不蹟。」毛傳云：「不蹟，不循道也。」是矣。</span></p>
<p class="em2" id="p77"><a class="gg-link" href="#p77" onclick="return changeColor(this);"></a>不徹，不道也。<span class="jiazhu">徹亦道也。</span><span class="jianshu"><span class="yinwen">疏</span>「不徹，不道也」。○釋曰：<span class="shu-ming">小雅十月</span>云：「天命不徹。」毛傳云：「徹，道也。」鄭箋云：「不道者，言王不循天之政教。」是也。</span></p>
<p class="em2" id="p78"><a class="gg-link" href="#p78" onclick="return changeColor(this);"></a>勿念，勿忘也。<span class="jiazhu">勿念，念也。</span><span class="jianshu"><span class="yinwen">疏</span>「勿念，勿忘也」。○釋曰：勿念，念也。念即不忘也。若<span class="shu-ming">大雅·文王</span>篇云：「無念爾祖。」是也。</span></p>
<p class="em2" id="p79"><a class="gg-link" href="#p79" onclick="return changeColor(this);"></a>萲、諼，忘也。<span class="jiazhu">義見<span class="shu-ming">伯兮</span>、<span class="shu-ming">考槃</span>詩。○萲、諼音喧。</span><span class="jianshu"><span class="yinwen">疏</span>「萲、諼，忘也」。</span><span class="jianshu">○注「義見<span class="shu-ming">伯兮</span>、<span class="shu-ming">考盤</span>詩」。○釋曰：<span class="shu-ming">衛風·伯兮</span>云：「焉得諼草。」毛傳云：「諼草令人忘憂。」又<span class="shu-ming">考槃</span>云：「永矢弗諼。」是也。<span class="shu-ming">伯兮</span>篇本或作萲草。</span></p>
<p class="em2" id="p80"><a class="gg-link" href="#p80" onclick="return changeColor(this);"></a>每有，雖也。<span class="jiazhu"><span class="shu-ming">詩</span>曰：「每有良朋。」辭之雖也。</span><span class="jianshu"><span class="yinwen">疏</span>「每有，雖也」。○釋曰：<span class="shu-ming">小雅·常棣</span>云：「每有良朋，況也永歎。」毛傳云：「況，茲。永，長也。」箋云：「每有，雖也。良，善也。當急難之時，雖有善同門來，茲對之長歎而已。」郭云：「辭之雖也」者，言爲辭語之雖，無他義也。</span></p>
<p class="em2" id="p81"><a class="gg-link" href="#p81" onclick="return changeColor(this);"></a>饎，酒食也。<span class="jiazhu">猶今云饎饌，皆一語而兼通。</span><span class="jianshu"><span class="yinwen">疏</span>「饎，酒食也」。○釋曰：<span class="shu-ming">小雅·天保</span>云：「吉蠲爲饎。」毛傳云：「吉，善。蠲，絜也。饎，酒食也。」郭云：「猶今云饎饌，皆一語而兼通」者，言饎之一字兼通酒食兩名也。李巡曰：「得酒食則喜歡也。」</span></p>
<p class="em2" id="p82"><a class="gg-link" href="#p82" onclick="return changeColor(this);"></a>舞、號，雩也。<span class="jiazhu">雩之祭，舞者吁嗟而請雨。○雩音於。</span><span class="jianshu"><span class="yinwen">疏</span>「舞、號，雩也」。○釋曰：孫炎云：「雩之祭，有舞有號。」<span class="shu-ming">左傳</span>云：「龍見而雩。」服、杜皆云：「雩之言遠也。遠爲百榖祈膏雨。」<span class="shu-ming">月令·仲夏</span>云：「大雩帝。」鄭注云：「雩，吁嗟求雨之祭也。」郭云：「雩之祭，舞者吁嗟而請雨。」是同鄭說也。</span></p>
<p class="em2" id="p83"><a class="gg-link" href="#p83" onclick="return changeColor(this);"></a>暨，不及也。<span class="jiazhu"><span class="shu-ming">公羊傳</span>曰：「及，我欲之，暨，不得已。」暨，不得已，是不得及。○暨音忌。</span><span class="jianshu"><span class="yinwen">疏</span>「暨，不及也」。</span><span class="jianshu">○注「<span class="shu-ming">公羊</span>」至「得及」。○釋曰：案<span class="shu-ming">春秋</span>隱元年「三月，公及邾婁儀父盟于昧」。<span class="shu-ming">公羊傳</span>曰：「及者何？與也。會、及、暨皆與也。曷爲或言會，或言及，或言暨？會猶最也，及猶汲汲也，暨猶暨暨也。及，我欲之；暨，不得已也。」然則暨者非我欲之，事不獲已而爲會者也，故云不及也。</span></p>
<p class="em2" id="p84"><a class="gg-link" href="#p84" onclick="return changeColor(this);"></a>蠢，不遜也。<span class="jiazhu">蠢動爲惡，不謙遜也。</span><span class="jianshu"><span class="yinwen">疏</span>「蠢，不遜也」。○釋曰：蠢，動也。遜，順也。言蠢動爲惡，不謙遜也。<span class="shu-ming">小雅·采芑</span>：「蠢爾蠻荊，大邦爲仇。」是也。</span></p>
<p class="em2" id="p85"><a class="gg-link" href="#p85" onclick="return changeColor(this);"></a>如切如磋，道學也。<span class="jiazhu">骨象須切磋而爲器，人須學問以成德。</span>如琢如磨，自修也。<span class="jiazhu">玉石之被琢磨，猶人自修飾。</span>瑟兮僴兮，恂栗也。<span class="jiazhu">恒戰竦。</span>赫兮烜兮，威儀也。<span class="jiazhu">貌光宣。</span>有斐君子，終不可諼兮。<span class="jiazhu">斐，文貌。</span>道盛德至，善民之不能忘也。<span class="jiazhu">常思詠。○僴音限。烜音喧。</span><span class="jianshu"><span class="yinwen">疏</span>「如切」至「忘也」。○釋曰：此舉<span class="shu-ming">衛風·淇澳</span>篇文以釋之也。云「如切如磋」者，<span class="shu-ming">詩</span>文也。云「道學也」者，作者以釋詩也。道，言也。言人之學以成德，如切磋骨象以成器。毛傳云：「治骨曰切，象曰磋，道其學而成也。」故郭云：「骨象須切磋而爲器，人須學問以成德。」云「如琢如磨」者，<span class="shu-ming">詩</span>文也。云「自修也」者，釋之也。言人自修飾如琢磨玉石。毛傳云：「治玉曰琢，石曰磨，聽其規諫以自修，如玉石之見琢磨。」郭云：「玉石之被雕磨，猶人自修飾。」云「瑟兮僴兮」者，<span class="shu-ming">詩</span>文也。「恂栗也」者，釋之也，謂嚴恂戰慄也。故郭云「恒戰竦」。毛傳云：「瑟，矜莊貌。僴，寬大貌。」是外貌莊嚴，又內寬裕也。云「赫兮烜兮」者，<span class="shu-ming">詩</span>文也。「威儀也」者，釋之也。言赫烜者，容儀發揚之言，故言「威儀也」。毛傳云：「赫，有明德赫赫然。烜，威儀容止宣著也。」故郭云：「貌光宣。」云「有斐君子，終不可諼兮」者，<span class="shu-ming">詩</span>文也。云「道盛德至，善民之不能忘也」者，釋之也。毛傳云：「斐，文章貌。諼，忘也。」此道有裴然文章之君子，盛德至善如此，故民稱之，常思詠，終不能忘也。案<span class="shu-ming">詩</span>稱君子，謂武公。</span></p>
<p class="em2" id="p86"><a class="gg-link" href="#p86" onclick="return changeColor(this);"></a>既微且尰。骭瘍爲微，腫足爲尰。<span class="jiazhu">骭，腳脛。瘍，瘡也。○尰，詩勇切。骭音莧。瘍音羊。</span><span class="jianshu"><span class="yinwen">疏</span>「既微」至「爲尰」。○釋曰：云「既微且尰」者，<span class="shu-ming">小雅·巧言</span>文也。云「骭瘍爲微，腫足爲尰」者，釋之也。孫炎曰：「皆水濕之疾也。」郭云：「骭，腳脛也。瘍，瘡也。」然則膝脛之下有瘡腫，是涉水所爲，故鄭箋亦云：「此人居下濕之地，故生微尰之疾。」<span class="shu-ming">詩</span>云「居河之麋」，是居下濕也。</span></p>
<p class="em2" id="p87"><a class="gg-link" href="#p87" onclick="return changeColor(this);"></a>是刈是濩。濩，煮之也。<span class="jiazhu">煮葛爲絺綌。</span><span class="jianshu"><span class="yinwen">疏</span>「是刈是濩。濩，煮之也」。○釋曰：云「是刈是濩」者，<span class="shu-ming">周南·葛覃</span>文也。云：「濩，煮之也」者，釋之也。舍人曰：「是刈，刈取之。是濩，煮治之。」郭云：「煮葛爲絺綌。」以煮之於濩，故曰濩煮，非訓濩爲煮。以彼下云「爲絺爲綌」，故知煮葛爲絺綌也。毛傳云：「精曰絺，粗曰綌。」</span></p>
<p class="em2" id="p88"><a class="gg-link" href="#p88" onclick="return changeColor(this);"></a>履帝武敏。武，跡也。敏，拇也。<span class="jiazhu">拇跡大指處。○拇音畝。</span><span class="jianshu"><span class="yinwen">疏</span>「履帝武敏。武，跡也。敏，拇也」。○釋曰：云「履帝武敏」者，<span class="shu-ming">大雅·生民</span>文也。云「武，跡也。敏，拇也」者，釋之也。云「拇跡大指處」，鄭箋<span class="shu-ming">詩</span>云：「祀郊禖之時，時則有大神之跡，姜嫄履之，足不能滿，履其拇指之處，於是遂有身，而生后稷。」是其事也。</span></p>
<p class="em2" id="p89"><a class="gg-link" href="#p89" onclick="return changeColor(this);"></a>張仲孝友。<span class="jiazhu">周宣王時賢臣。</span>善父母爲孝，善兄弟爲友。<span class="jianshu"><span class="yinwen">疏</span>「張仲」至「爲友」。○釋曰：云「張仲孝友」者，<span class="shu-ming">小雅·六月</span>文也。云「善父母爲孝，善兄弟爲友」者，釋之也。李巡云：「張姓，仲字，其人孝，故稱孝友。」毛傳云：「張仲，賢臣也。」鄭箋云：「張仲，吉甫之友，其性孝友。」以<span class="shu-ming">詩</span>敘云「<span class="shu-ming">六月</span>，宣王北伐也」，故郭云：「周宣王時賢臣。」</span></p>
<p class="em2" id="p90"><a class="gg-link" href="#p90" onclick="return changeColor(this);"></a>有客宿宿，言再宿也。有客信信，言四宿也。<span class="jiazhu">再宿爲信，重言之，故知四宿。</span><span class="jianshu"><span class="yinwen">疏</span>「有客」至「四宿也」。○釋曰：云「有客宿宿、有客信信」者，<span class="shu-ming">周頌·有客</span>文也。云「言再宿也」，「言四宿也」者，釋之也。毛傳云：「一宿曰宿，再宿曰信。」各重言之，故知再宿及四宿也。</span></p>
<p class="em2" id="p91"><a class="gg-link" href="#p91" onclick="return changeColor(this);"></a>美女爲媛。<span class="jiazhu">所以結好媛。○媛，於眷切。</span><span class="jianshu"><span class="yinwen">疏</span>「美女爲媛」。○釋曰：<span class="shu-ming">詩·鄘風·君子偕老</span>云：「展如之人兮，邦之媛也。」故此釋之。郭云：「所以結好媛。」孫炎曰：「君子之援助。」然則由有美可以援助君子，故云「美女爲媛」。</span></p>
<p class="em2" id="p92"><a class="gg-link" href="#p92" onclick="return changeColor(this);"></a>美士爲彥。<span class="jiazhu">人所彥詠。</span><span class="jianshu"><span class="yinwen">疏</span>「美士爲彥」。○釋曰：<span class="shu-ming">鄭風·羔裘</span>云：「彼其之子，邦之媛兮。」故此釋之也。毛傳云：「彥，士之美稱。」郭云：「人所彥詠。」舍人曰：「國有美士，爲人所言道。」</span></p>
<p class="em2" id="p93"><a class="gg-link" href="#p93" onclick="return changeColor(this);"></a>其虛其徐，威儀容止也。<span class="jiazhu">雍容都雅之貌。</span><span class="jianshu"><span class="yinwen">疏</span>「其虛其徐，威儀容止也」。○釋曰：云「其虛其徐」者，<span class="shu-ming">鄴風·北風</span>文也。「威儀容止也」者，釋之也。郭云：「雍容都雅之貌。」孫炎云：「虛、徐，威儀謙退也。」然則虛徐者，謙虛閑徐之義。故鄭箋云：「威義虛徐，寬仁者也。」<span class="shu-ming">詩</span>作「其邪」，此作「其徐」，字雖異，音實同。故鄭箋云：「邪讀如徐。」</span></p>
<p class="em2" id="p94"><a class="gg-link" href="#p94" onclick="return changeColor(this);"></a>猗嗟名兮，目上爲名。<span class="jiazhu">眉眼之間。○猗，於宜切。</span><span class="jianshu"><span class="yinwen">疏</span>「猗嗟名兮，目上爲名」。○釋曰：云「猗嗟名兮」者，<span class="shu-ming">齊風·猗嗟</span>文也。云「目上爲名」者，釋之也。孫炎云：「上平博。」郭云：「眉眼之間。」</span></p>
<p class="em2" id="p95"><a class="gg-link" href="#p95" onclick="return changeColor(this);"></a>式微式微者，微乎微者也。<span class="jiazhu">言至微。</span><span class="jianshu"><span class="yinwen">疏</span>「式微」至「者也」。○釋曰：云「式微式微」者，<span class="shu-ming">邶風·式微</span>文也。云「微乎微者也」，釋之也。郭云：「言至微。」鄭箋云：「式，發聲也。」案<span class="shu-ming">詩</span>敘云：「<span class="shu-ming">式微</span>，黎侯寓於衛，其臣勸以居也。」然則以君被逐，既微又見卑賤，是至微也。不取「式」爲義，故鄭云「發聲也」。</span></p>
<p class="em2" id="p96"><a class="gg-link" href="#p96" onclick="return changeColor(this);"></a>之子者，是子也。<span class="jiazhu">斥所詠。</span><span class="jianshu"><span class="yinwen">疏</span>「之子者，是子也」。○釋曰：<span class="shu-ming">詩</span>言「之子」者多矣，故此釋之。李巡云：「之子者，論五方之言，是子也。」然則「之」爲語助，人言之子者，猶言是此子也。<span class="shu-ming">桃夭</span>傳云「嫁子」，彼說嫁事，爲嫁者之子。<span class="shu-ming">漢廣</span>「之子」，則貞潔者之子。<span class="shu-ming">東山</span>「之子」，言其妻。<span class="shu-ming">白華</span>「之子」，斥幽王。各隨其事而名之，故郭云「斥所詠」。</span></p>
<p class="em2" id="p97"><a class="gg-link" href="#p97" onclick="return changeColor(this);"></a>徒禦不驚，輦者也。<span class="jiazhu">步挽輦車。</span><span class="jianshu"><span class="yinwen">疏</span>「徒禦不驚，輦者也」。○釋曰：云「徒禦不驚」者，<span class="shu-ming">小雅·車攻</span>文也。云「輦也」者，釋之也。此止解徒字也。諸徒皆爲徒行，此獨爲輦，是以辨之。<span class="shu-ming">地官·鄉師</span>云：「大軍旅會同，治其輦。」注云：「輦，人輓行所以載任器也，止以爲蕃營。<span class="shu-ming">司馬法</span>：輦有一斧、一斤、一鑿、一梩。周輦加二板、二築。夏后氏二十人而輦，殷十八人而輦，周十五人而輦。」是會同田獵，人挽輦以徒行也。故郭云：「步挽輦車。」</span></p>
<p class="em2" id="p98"><a class="gg-link" href="#p98" onclick="return changeColor(this);"></a>襢裼，肉袒也。<span class="jiazhu">脫衣而見體。○襢音旦。裼音息。</span>暴虎，徒搏也。<span class="jiazhu">空手執也。</span><span class="jianshu"><span class="yinwen">疏</span>「襢裼」至「搏也」。○釋曰：<span class="shu-ming">鄭風·大叔于田</span>云：「襢裼暴虎。」故此釋之。毛傳云：「襢裼，肉袒也。」李巡曰：「襢裼，脫衣見體曰肉袒。」孫炎曰：「袒去裼衣。」郭云：「脫衣而見體。」毛傳又云：「暴虎，空手以搏之。」舍人曰：「無兵空手搏之。」然則徒，空也。故郭云：「空手執也。」</span></p>
<p class="em2" id="p99"><a class="gg-link" href="#p99" onclick="return changeColor(this);"></a>馮河，徒涉也。<span class="jiazhu">無舟楫。○馮音平。</span><span class="jianshu"><span class="yinwen">疏</span>「馮河，徒涉也」。○釋曰：<span class="shu-ming">小雅·小旻</span>云：「不敢馮河。」故此釋之也。李巡曰：「無舟而渡水曰徒涉。」郭云：「無舟楫。」毛傳云：「馮，陵也。」然則空涉水，陵波而渡，故訓馮爲陵也。</span></p>
<p class="em2" id="p100"><a class="gg-link" href="#p100" onclick="return changeColor(this);"></a>籧篨，口柔也。<span class="jiazhu">籧篨之疾，不能俯。口柔之人，視人顏色，常亦不伏，因以名云。○籧音渠，篨音除，</span>戚施，面柔也。<span class="jiazhu">戚施之疾，不能仰。面柔之人常俯，似之，亦以名云。</span><span class="jianshu"><span class="yinwen">疏</span>「籧篨」至「面柔也」。○釋曰：<span class="shu-ming">邶風·新台</span>云：「籧篨不鮮。」又曰：「得此戚施。」故此釋之也。毛傳云：「籧篨，不能俯者。戚施，不能仰者。」李巡曰：「籧篨，巧言好辭，以口饒人，是謂口柔。戚施，和顏悅色以誘人，是謂面柔。但籧篨、戚施本人疾之名，故<span class="shu-ming">晉語</span>云『籧篨不可使俯，戚施不可使仰』。」是也。人口柔者，必仰面觀人之顏色而爲辭，似籧篨不俯之人，因名口柔者爲「籧篨」。面柔者，必低首下人，媚以容色，似戚施之人，因名面柔者爲「戚施」。故郭云：「籧篨之疾，不能俯。口柔之人，視人顏色，常亦不伏，因以名云。」</span></p>
<p class="em2" id="p101"><a class="gg-link" href="#p101" onclick="return changeColor(this);"></a>夸毗，體柔也。<span class="jiazhu">屈己卑身以柔順人也。○夸音誇。</span><span class="jianshu"><span class="yinwen">疏</span>「夸毗，體柔也」。○釋曰：<span class="shu-ming">大雅·板</span>篇云：「無爲夸毗。」故此釋之也。毛傳云：「夸毗以柔人也。」李巡曰：「屈己卑身求得於人曰體柔。」然則夸毗者，便辟，其足前卻爲恭，以形體順從於人。故郭云「屈己卑身以柔順人也」。</span></p>
<p class="em2" id="p102"><a class="gg-link" href="#p102" onclick="return changeColor(this);"></a>婆娑，舞也。<span class="jiazhu">舞者之容。</span><span class="jianshu"><span class="yinwen">疏</span>「婆娑，舞也」。○釋曰：<span class="shu-ming">陳風·東門之枌</span>云：「婆娑其下。」故此釋之。李巡曰：「婆娑，盤辟，舞也。」郭云：「舞者之容。」孫炎曰：「舞者之容婆娑。」然則婆娑，舞者之狀貌也。</span></p>
<p class="em2" id="p103"><a class="gg-link" href="#p103" onclick="return changeColor(this);"></a>擗，拊心也。<span class="jiazhu">謂椎胸也。○擗，婢亦切。拊，撫。</span><span class="jianshu"><span class="yinwen">疏</span>「擗，拊心也」。○釋曰：<span class="shu-ming">邶風·柏舟</span>云：「寤擗有摽。」謂拊心也。郭云：「謂椎胸也。」</span></p>
<p class="em2" id="p104"><a class="gg-link" href="#p104" onclick="return changeColor(this);"></a>矜憐，撫掩之也。<span class="jiazhu">撫掩猶撫拍，謂慰恤也。</span><span class="jianshu"><span class="yinwen">疏</span>「矜憐，撫掩之也」。○釋曰：撫掩猶撫拍，謂慰恤也。<span class="shu-ming">小雅·鴻雁</span>云：「爰及矜人。」</span></p>
<p class="em2" id="p105"><a class="gg-link" href="#p105" onclick="return changeColor(this);"></a>緎，羔裘之縫也。<span class="jiazhu">縫飾羔皮之名。○緎，音棫。縫，音逢。</span><span class="jianshu"><span class="yinwen">疏</span>「緎，羔裘之縫也」。○釋曰：<span class="shu-ming">召南·羔裘</span>云：「羔羊之革，素絲五緎。」故此解之也。孫炎云：「緎之爲界緎。」然則縫合羔羊皮爲裘，縫即皮之界緎，因名裘縫爲緎。故郭云：「縫飾羔皮之名。」</span></p>
<p class="em2" id="p106"><a class="gg-link" href="#p106" onclick="return changeColor(this);"></a>殿屎，呻也。<span class="jiazhu">呻吟之聲。○殿，丁練切。屎音希。</span><span class="jianshu"><span class="yinwen">疏</span>「殿屎，呻也」。○釋曰：<span class="shu-ming">大雅·板</span>云：「民之方殿屎。」毛傳云：「殿屎，呻吟也。」是用此爲說。郭云：「呻吟之聲。」孫炎云：「人愁苦呻吟之聲也。」</span></p>
<p class="em2" id="p107"><a class="gg-link" href="#p107" onclick="return changeColor(this);"></a>幬謂之帳。<span class="jiazhu">今江東亦謂帳爲幬。○幬音紬。</span><span class="jianshu"><span class="yinwen">疏</span>「幬謂之帳」。○釋曰：帳一名幬。<span class="shu-ming">召南·小星</span>云：「抱衾與裯。」鄭箋云：「幬，床帳也。」郭云：「今江東亦謂帳爲幬。」幬與裯音義同。</span></p>
<p class="em2" id="p108"><a class="gg-link" href="#p108" onclick="return changeColor(this);"></a>侜張，誑也。<span class="jiazhu"><span class="shu-ming">書</span>曰：「無或侜張爲幻。」幻惑欺誑人者。○侜，張留切。</span><span class="jianshu"><span class="yinwen">疏</span>「侜張，誑也」。○釋曰：<span class="shu-ming">陳風·防有鵲巢</span>云：「誰侜爲美？」毛傳云：「侜張，誑也。」鄭箋云：「女眾讒人，誰侜張誑欺我所美之人乎？」郭云「<span class="shu-ming">書</span>曰無或侜張爲幻」者，<span class="shu-ming">周書·無逸</span>篇文也。引之者，以證侜張謂幻惑欺誑人者。</span></p>
<p class="em2" id="p109"><a class="gg-link" href="#p109" onclick="return changeColor(this);"></a>誰昔，昔也。<span class="jiazhu">誰，發語辭。</span><span class="jianshu"><span class="yinwen">疏</span>「誰昔，昔也」。○釋曰：<span class="shu-ming">陳風·墓門</span>云：「誰昔然矣。」毛傳云：「昔，久也。」郭云：「誰，發語辭。」與毛同也。</span></p>
<p class="em2" id="p110"><a class="gg-link" href="#p110" onclick="return changeColor(this);"></a>不辰，不時也。<span class="jiazhu">辰亦時也。</span><span class="jianshu"><span class="yinwen">疏</span>「不辰，不時也」。○釋曰：辰亦時也。不辰者，言不得其時也。<span class="shu-ming">大雅·桑柔</span>云：「我生不辰，逢天憚怒。」是也。</span></p>
<p class="em2" id="p111"><a class="gg-link" href="#p111" onclick="return changeColor(this);"></a>凡曲者爲罶。<span class="jiazhu"><span class="shu-ming">毛詩傳</span>曰：「罶，曲梁也。」凡以薄爲魚笱者，名爲罶。○罶，力九切。</span><span class="jianshu"><span class="yinwen">疏</span>「凡曲者爲罶」。○釋曰：曲，薄也。凡以薄取魚爲罶。郭云：「<span class="shu-ming">毛詩傳</span>曰：罶，曲梁也」者，<span class="shu-ming">小雅·魚麗</span>篇傳文也。云「凡以薄爲魚笱者，名爲罶」者，即<span class="shu-ming">釋器</span>云「嫠婦之笱謂之罶」也。</span></p>
<p class="em2" id="p112"><a class="gg-link" href="#p112" onclick="return changeColor(this);"></a>鬼之爲言歸也。<span class="jiazhu"><span class="shu-ming">尸子</span>曰：「古者謂死人爲歸人。」</span><span class="jianshu"><span class="yinwen">疏</span>「鬼之爲言歸也」。○釋曰：人死爲鬼。<span class="shu-ming">小雅·何人斯</span>云：「爲鬼爲蜮。」<span class="shu-ming">周禮</span>曰：「享大鬼。」謂之鬼者，鬼猶歸也，若歸去然。故<span class="shu-ming">尸子</span>曰：「古者謂死人爲歸人。」</span></p>
</div></body></html>