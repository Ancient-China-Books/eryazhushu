<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋水第十二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋水第十二</h1><hr/></div>
<p class="jianshu"><span class="yinwen">疏</span>「釋水第十二」。○釋曰：<span class="shu-ming">說文解字</span>云：「水，準也。北方之行，象眾水並流、中有微陽之氣也。」<span class="shu-ming">白虎通</span>云：「水之爲言淮也。」是平均法則之稱。此篇釋諸水之名，故曰釋水。</p>
<p class="em2" id="p0"><a class="gg-link" href="#p0" onclick="return changeColor(this);"></a>泉一見一否爲瀸。<span class="jiazhu">瀸，纔有貌。見，現。否，卑美反。瀸，纖。</span><span class="jianshu"><span class="yinwen">疏</span>「泉一見一否爲瀸」。○釋曰：<span class="shu-ming">說文</span>云：「泉，水原也。」言此泉其水有時出見、有時不出而竭涸者名瀸。謂瀸微也。故注云：「纔有貌。」</span></p>
<p class="em2" id="p1"><a class="gg-link" href="#p1" onclick="return changeColor(this);"></a>井一有水一無水爲瀱汋。<span class="jiazhu"><span class="shu-ming">山海經</span>曰：「天井夏有水冬無水。」即此類也。○瀱，計。汋，仁捉切。</span><span class="jianshu"><span class="yinwen">疏</span>「井一有水一無水爲瀱汋」。○釋曰：<span class="shu-ming">說文</span>云：井，鑿地取水也。<span class="shu-ming">釋名</span>云：「井，清也，泉之清潔者也。<span class="shu-ming">世本</span>云伯益作，亦云黃帝始穿。此言井或一時有水、一時無水者名瀱汋也。</span><span class="jianshu">○注「山海」至「類也」。○釋曰：案<span class="shu-ming">中山經</span>云：帝囷山「東南五十里，曰視山，其上多韭。有井焉，名天井，夏有水，冬竭」者是也。<span class="shu-ming">孫子兵法</span>云：「地陷曰天井。」然則非人爲之者曰天井。云「即此類也」者，以此經但言井，<span class="shu-ming">山海經</span>言天井，非正相當，故云「類也」。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>濫泉正出。正出，湧出也。<span class="jiazhu"><span class="shu-ming">公羊傳</span>曰「直出」，直猶正也。</span><span class="jianshu"><span class="yinwen">疏</span>「濫泉正出。正出，湧出也」。○釋曰：<span class="shu-ming">詩·大雅·瞻卬</span>云：「觱沸檻泉。」故此釋之也。<span class="shu-ming">詩</span>言「檻泉」者，正直上出之泉也。其水湧出，故更云「正出，湧出也」。李巡曰：「水泉從下上出曰湧泉。」濫、檻音義同。</span><span class="jianshu">○注「<span class="shu-ming">公羊</span>」至「正也」。○釋曰：案，昭五年傳云：「叔弓帥師敗莒師於濆泉。濆泉者何？直泉也。直泉者，湧泉也。」是其事也。郭云「直出」者，蓋以義言之。彼言直，此言正，其意一也。故云「直猶正也」。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>沃泉縣出。縣出，下出也。<span class="jiazhu">從上溜下。○縣，音玄。</span><span class="jianshu"><span class="yinwen">疏</span>「沃泉縣出」至注「從上溜下」。○釋曰：李巡亦云水泉從上溜下。然則相傳爲然也。<span class="shu-ming">曹風</span>云：「洌彼下泉。」則此沃泉也。</span></p>
<p class="em2" id="p4"><a class="gg-link" href="#p4" onclick="return changeColor(this);"></a>氿泉穴出。穴出，仄出也。<span class="jiazhu">從旁出也。○氿，軌。仄，側。</span><span class="jianshu"><span class="yinwen">疏</span>「氿泉穴出」至注「從旁出也」。○釋曰：李巡曰：「水泉從旁出名曰氿。氿，仄出。」是側出曰氿泉也。<span class="shu-ming">大東</span>云「有洌氿泉」是也。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>湀辟，流川。<span class="jiazhu">通流。○湀，揆。</span><span class="jianshu"><span class="yinwen">疏</span>「湀辟，流川」。</span><span class="jianshu">○注「通流」。○釋曰：<span class="shu-ming">說文解字</span>云：「川，貫穿通流水也。<span class="shu-ming">虞書</span>曰『浚畎澮距川』，言深畎澮之水會爲川也。」<span class="shu-ming">釋名</span>云：「川，穿也。穿地而流也。」然則湀辟者，則通流大川之別名也。</span></p>
<p class="em2" id="p6"><a class="gg-link" href="#p6" onclick="return changeColor(this);"></a>過辨，回川。<span class="jiazhu">旋流。○過，古禾切。辨，片。</span><span class="jianshu"><span class="yinwen">疏</span>「過辨，回川」。</span><span class="jianshu">○注「旋流」。○釋曰：回，旋也。言川水之中有迴旋而流者，名過辨。</span></p>
<p class="em2" id="p7"><a class="gg-link" href="#p7" onclick="return changeColor(this);"></a>灉，反入。<span class="jiazhu">即河水決出，復還入者。河之有灉，猶江之有沱。○灉，於用切。</span><span class="jianshu"><span class="yinwen">疏</span>「灉，反入」。○釋曰：反，復也。謂河水決出而復入河者名灉。即下云「水自河出爲灉」是也。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>沾，沙出<span class="jiazhu">今江東呼水中沙堆爲沾，音但。</span><span class="jianshu"><span class="yinwen">疏</span>「沾，沙出」。○釋曰：言沾者是沙堆於水中之名也。故曰沙出。</span></p>
<p class="em2" id="p9"><a class="gg-link" href="#p9" onclick="return changeColor(this);"></a>汧，出不流。<span class="jiazhu">水流潛出，便自停成汙池。○汧，音牽。</span><span class="jianshu"><span class="yinwen">疏</span>「汧，出不流」。○釋曰：謂水泉潛出停成汙池者名汧。<span class="shu-ming">地理志</span>云：扶風汧縣，「雍州弦蒲藪。汧出西北，入渭」。以其初出不流，停成弦蒲澤藪，故曰「汧，出不流」也。其終則入渭也。</span></p>
<p class="em2" id="p10"><a class="gg-link" href="#p10" onclick="return changeColor(this);"></a>歸異出同流，肥。<span class="jiazhu"><span class="shu-ming">毛詩</span>傳曰：「所出同，所歸異爲肥。」</span><span class="jianshu"><span class="yinwen">疏</span>「歸異出同流，肥」。○釋曰：謂小水支分歸入大水則異、其泉源初出則同流者，名肥。即<span class="shu-ming">詩·邶風·泉水</span>云：「我思肥泉，茲之永歎。」毛傳云：「所出同，所歸異爲肥泉。」是也。</span></p>
<p class="em2" id="p11"><a class="gg-link" href="#p11" onclick="return changeColor(this);"></a>瀵，大出尾下。<span class="jiazhu">今河東汾陰縣有水口如車輪許，濆沸湧出，其深無限，名之爲瀵。馮翊郃陽縣復有瀵，亦如之。相去數里而夾河，河中陼上又有一瀵，瀵源皆潛相通。在汾陰者，人壅其流以爲陂，種稻，呼其本所出處爲瀵魁，此是也。尾猶厎也。○瀵，音糞。</span><span class="jianshu"><span class="yinwen">疏</span>「瀵，大出尾下」。○釋曰：尾猶厎也。言源深大出於厎下者名瀵。瀵猶灑散也。</span><span class="jianshu">○注「今河」至「厎也」。○釋曰：河東、馮翊者皆郡名也。云「河中陼上」者，陼謂水中可居之小者。云「人壅其流以爲陂種稻」者，澤障曰陂，謂人畜壅此水以爲陂澤，而溉稻田也。云「瀵魁」者，魁，帥也，首也。以其水源，故謂之魁也。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>水醮曰厬。<span class="jiazhu">謂水醮盡。○厬，音軌。</span><span class="jianshu"><span class="yinwen">疏</span>「水醮曰厬」。○釋曰：醮，盡也。凡水之盡皆曰厬。厬，則竭涸之一名也。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>水自河出爲灉，<span class="jiazhu"><span class="shu-ming">書</span>曰：「灉沮會同。」</span>濟爲濋，汶爲灛，洛爲波，漢爲潛，<span class="jiazhu"><span class="shu-ming">書</span>曰：「沱潛既道。」○濋，楚。汶，問。灛，闡。沱，陀。</span>淮爲滸，江爲沱，<span class="jiazhu"><span class="shu-ming">書</span>曰：「岷山導江，東別爲沱。」</span>濄爲洵，潁爲沙，汝爲濆。<span class="jiazhu"><span class="shu-ming">詩</span>曰：「遵彼汝墳。」皆大水溢出，別爲小水之名。○濄，烏禾反。潁，餘頃反。濆，墳。</span><span class="jianshu"><span class="yinwen">疏</span>「水自」至「汝爲濆」。○釋曰：此十者皆大水分出，別爲小水之名也。</span><span class="jianshu">○注「<span class="shu-ming">書</span>曰：『灉沮會同。』」○釋曰：<span class="shu-ming">禹貢</span>兗州云：「雷夏既澤，灉沮會同。」孔安國云：「雷夏，澤名。灉、沮二水，會同此澤。」引之證水自河出別名爲灉也。</span><span class="jianshu">○注「<span class="shu-ming">書</span>曰：『沱潛既道。』」○釋曰：<span class="shu-ming">禹貢</span>梁州云：「岷、嶓既藝，沱、潛既道。」孔安國云：「岷山、嶓塚，皆山名。沱、潛，發源此州，入荊州。」案<span class="shu-ming">地理志</span>云：蜀郡有湔道，「岷山在西徼外，江水所出也」。隴西郡西縣，「嶓塚山，西漢水所出」。是二者皆山名也。沱出於江，潛出於漢，二水發源此州，而入荊州。故荊州亦云「沱潛既道」。案，郭氏<span class="shu-ming">音義</span>云：「沱水自蜀郡都水縣揃山與江別而更流。」又云：「有水從漢中、沔陽南流至梓潼、漢壽，入大穴中通峒山下西南潛出，一名沔水。舊俗云即<span class="shu-ming">禹貢</span>潛也。」郭氏此言，並解梁州沱潛也。然則此注言「<span class="shu-ming">書</span>曰」者，亦指梁州者也。所以荊州亦有沱潛者，蓋以水從江、漢出者，皆曰沱潛。所以荊梁二州皆有也。</span><span class="jianshu">○注「<span class="shu-ming">書</span>曰：『岷山導江，東別爲沱。』」○釋曰：亦<span class="shu-ming">禹貢</span>文也。孔安國云：「江東南流，沱東行。」引之證江水溢出名沱也。</span><span class="jianshu">○注「<span class="shu-ming">詩</span>曰：『遵彼汝墳。』」○釋曰：此<span class="shu-ming">周南·汝墳</span>篇文也。毛傳云：「汝，水名也。墳，大防也。」毛意以爲伐薪宜於厓岸之上，故以大防解之。郭意以爲汝濆所分之處有美地，因謂之濆。且毛傳墳從土，此濆從水，所以異也。</span></p>
<p class="em2" id="p14"><a class="gg-link" href="#p14" onclick="return changeColor(this);"></a>水決之澤爲汧。<span class="jiazhu">水決入澤中者亦名爲汧。</span><span class="jianshu"><span class="yinwen">疏</span>「水決之澤爲汧」。○釋曰：凡水爲人所決陂障爲澤者，亦與上「出不流」者同名汧也。</span></p>
<p class="em2" id="p15"><a class="gg-link" href="#p15" onclick="return changeColor(this);"></a>決復入爲汜。<span class="jiazhu">水出去復還。</span><span class="jianshu"><span class="yinwen">疏</span>「決復入爲汜」。○釋曰：凡水決之岐流復還本水者名汜。<span class="shu-ming">詩·召南</span>云「江有汜」是也。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>「河水清且瀾漪」，大波爲瀾，<span class="jiazhu">言渙瀾。○瀾，蘭。漪，衣。</span>小波爲淪，<span class="jiazhu">言蘊淪。</span>直波爲徑。<span class="jiazhu">言徑侹。</span><span class="jianshu"><span class="yinwen">疏</span>「河水」至「爲徑」。○釋曰：案<span class="shu-ming">詩·魏風·伐檀</span>篇云：「河水清且漣漪。」又曰：「河水清且直漪。」又曰：「河水清且淪漪。」故此釋之。毛傳云：「風行水成文曰漣。」「直，直波也。」「小風，水成文轉如輪也。」李巡云：「分別水大小曲直之名。」郭氏云：瀾「言渙瀾」，淪「言蘊淪」，徑「言徑侹」。然則瀾、直、淪，論水波之異。漪，皆辭也。案<span class="shu-ming">詩</span>漣、淪皆言波。名直波，不言徑而言直，又在淪漪前者，取韻故也。瀾、漣雖異而義同。「瀾漪」先舉<span class="shu-ming">詩</span>文然後釋之，直、淪不舉者，省文，從可知也。</span></p>
<p class="em2" id="p17"><a class="gg-link" href="#p17" onclick="return changeColor(this);"></a>江有沱，河有灉，汝有濆。<span class="jiazhu">此故上水別出耳，所作者重見。</span>滸，水厓。<span class="jiazhu">水邊地。</span><span class="jianshu"><span class="yinwen">疏</span>「滸，水厓」。</span><span class="jianshu">○注「水邊地」。○釋曰：謂水邊厓岸之地別名滸。李巡曰：「滸，水邊地名，厓也。」<span class="shu-ming">詩·大雅·江漢</span>云「江漢之滸」是也。</span></p>
<p class="em2" id="p18"><a class="gg-link" href="#p18" onclick="return changeColor(this);"></a>水草交爲湄。<span class="jiazhu"><span class="shu-ming">詩</span>曰：「居河之湄。」○湄，音眉。</span><span class="jianshu"><span class="yinwen">疏</span></span><span class="jianshu">○注「<span class="shu-ming">詩</span>曰：『居河之湄。』」○釋曰：此<span class="shu-ming">小雅·巧言</span>之篇文也。以<span class="shu-ming">詩</span>有此言，故釋之。云「水草交爲湄」，李巡曰：「水中有草木交會曰湄。」今<span class="shu-ming">詩</span>作麋，音義同。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>「濟有深涉，<span class="jiazhu">謂濟渡之處。○濟，子細切。</span>深則厲，淺則揭」。揭者，揭衣也。<span class="jiazhu">謂褰裳也。○揭，上二字音憩，下丘竭切。</span>以衣涉水爲厲。<span class="jiazhu">衣謂禪。</span>繇膝以下爲揭，繇膝以上爲涉，繇帶以上爲厲。<span class="jiazhu">繇，自也。○繇音由。 上，時掌反。</span><span class="jianshu"><span class="yinwen">疏</span>「濟有」至「爲厲」。○釋曰：案<span class="shu-ming">詩·邶風·匏有苦葉</span>：「濟有深涉，深則厲，淺則揭。」故此先引<span class="shu-ming">詩</span>文，然後釋之。云「揭者，揭衣也」。謂度處水淺，惟褰裳可涉者名揭。</span><span class="jianshu">○注云「謂褰裳也」者，對文言之，則在上曰衣，在下曰裳；散而言之則通。是以此經言「揭衣」，注言「褰裳」。<span class="shu-ming">曲禮</span>云：「兩手摳衣去齊尺。」衣亦謂裳也。云「以衣涉水爲厲」者，此衣謂褌也。言水深至於褌以上者而涉渡者，名厲。云「繇膝以下爲揭」者，此更釋揭、涉及厲之名。繇與由同，繇，由也。言水淺自膝以下爲揭，水差深自膝以上者爲涉，水若深至衣帶以上者爲厲。</span><span class="jianshu">○注云：「繇，自也」，釋詁文。</span></p>
<p class="em2" id="p20"><a class="gg-link" href="#p20" onclick="return changeColor(this);"></a>潛行爲泳。<span class="jiazhu">水厎行也。<span class="shu-ming">晏子春秋</span>曰：「潛行，逆流百步，順流七里。」</span><span class="jianshu"><span class="yinwen">疏</span>「潛行爲泳」。○釋曰：謂人潛隱水厎而行者，名爲泳。<span class="shu-ming">詩·周南·漢廣</span>云：「漢之廣矣，不可泳思。」是矣。</span><span class="jianshu">○注「<span class="shu-ming">晏子</span>」至「七里」。○釋曰：晏子者，名嬰，諡平仲，相齊景公，孔子稱善與人交者也。著書謂之<span class="shu-ming">晏子春秋</span>。云：景公蓄勇士。公孫接、田開疆、古冶子事景公，以勇力搏於虎聞。晏子過而趨，三子者不起，晏子見公，請去之。公乃使人餽之二桃，令三子計功而食。公孫接曰：「接一搏特猏，再搏乳虎，若接之功，可以食桃，而毋與人同矣。」援桃而起。田開疆曰：「吾杖兵卻三軍者再，若開疆之功，可以食桃，而毋與人同矣。」援桃而起。古冶子曰：「吾嘗從君濟於河，黿銜左驂以入砥柱之中流。當是時也，冶少不能遊，潛行，逆流百步，順流九里，得黿而殺之，左操馬尾，右挈黿頭，鶴躍而出。津人皆曰：『河伯也！』冶之視之，則大黿之首也。若冶之功，可以食桃，而毋與人同矣。」二子恥功不逮而自殺，古冶子亦自殺。是其所引之文也。以證潛行爲泳之事也。但彼作九里，此作七里，蓋傳寫誤或所見本異也。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>「汎汎楊舟，紼縭維之。」紼，𦆽也。<span class="jiazhu">𦆽，索。○紼，弗。縭，離。𦆽，律。</span>縭，緌也。<span class="jiazhu">緌，系。○緌，加誰切。</span><span class="jianshu"><span class="yinwen">疏</span>「汎汎」至「緌也」。○釋曰：「汎汎楊舟，紼縭維之。」此<span class="shu-ming">詩·小雅·采菽</span>篇文也。云「紼，𦆽也。縭，緌也」，此釋<span class="shu-ming">詩</span>紼、縭之義也。李巡云：「𦆽，竹爲索，所以維持舟者。」郭云：「緌，系。」孫炎云：「舟止系之於樹木，戾竹爲大索。」然則紼訓爲𦆽;，𦆽是絙。縭訓爲緌，緌又爲系。正謂舟之止息以絙系而維持之也。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>天子造舟，<span class="jiazhu">比船爲橋。○造，七到切。</span>諸侯維舟，<span class="jiazhu">維連四船。</span>大夫方舟，<span class="jiazhu">並兩船。</span>士特舟，<span class="jiazhu">單船。</span>庶人乘泭。<span class="jiazhu">並木以渡。泭，音桴。</span><span class="jianshu"><span class="yinwen">疏</span>「天子」至「乘泭」。○釋曰：此釋尊卑橋船之異制也。云「天子造舟」者，<span class="shu-ming">詩·大雅·大明</span>云「造舟爲梁」是也。言「造舟」者，比船於水，加版於上，即今之浮橋。故杜預云：「造舟爲梁，則河橋之謂也。」「維舟」以下，則水上浮而行，但船有多少爲差等耳。云「庶人乘泭」者，<span class="shu-ming">詩·漢廣</span>云：「江之永矣，不可方思。」毛傳云：「方，泭也。」<span class="shu-ming">釋言</span>云：「舫，泭。」郭注云：「水中篺筏。」<span class="shu-ming">論語</span>曰：「乘桴浮於海。」注云：「桴，編竹木，大曰筏，小曰桴。」是也。桴、泭音義同。</span></p>
<p class="em2" id="p23"><a class="gg-link" href="#p23" onclick="return changeColor(this);"></a>水注川曰谿，注谿曰谷，注谷曰溝，注溝曰澮，注澮曰瀆。<span class="jiazhu">此皆道水轉相灌注所入之處名。○澮，古外切。</span><span class="jianshu"><span class="yinwen">疏</span>「水注」至「曰瀆」。</span><span class="jianshu">○注「此皆道水轉相灌注所入之處名」也。○釋曰：郭云：「轉相灌注」者，蓋以川瀆皆水之大者也。<span class="shu-ming">虞書</span>云：「浚畎澮距川。」下云「江、河、淮、濟爲四瀆」是也。今若言「水注川曰谿」，謂水之注入川者名谿，則注入溝者名澮，溝小如澮豈能容乎？若言「注溝曰澮」，謂注溝水入之名澮，則注川水入之者名谿，杜預云：「谿，亦澗也」，豈能容受川水乎？然則「水注川曰谿」，是澗、谿之水注入於川也。故李巡云：「水出於山入於川曰谿。」「注谿曰谷」，謂山谷中水注入澗谿也。「注谷曰溝」，此以下與上不類，謂山谷中水無澗谿者，注入平地之溝。溝廣深四尺。</span><span class="jianshu">○注云：澮「廣二尋，深二仞」。「注溝曰澮」，謂注溝水入之者名澮。</span><span class="jianshu">○注澮水入之者名瀆。故注云「轉相灌注」也。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>逆流而上曰溯洄，順流而下曰溯遊。<span class="jiazhu">皆見<span class="shu-ming">詩</span>。○溯，音素。</span><span class="jianshu"><span class="yinwen">疏</span>「逆流」至「溯遊」。</span><span class="jianshu">○注「皆見<span class="shu-ming">詩</span>」。○釋曰：案<span class="shu-ming">詩·秦風·蒹葭</span>云：「溯洄從之，道阻且長；溯游從之，宛在水中央。」是也。孫炎曰：「逆渡者，逆流也。順渡者，順流也。」然則逆流順流，皆謂渡水有逆順也。</span></p>
<p class="em2" id="p25"><a class="gg-link" href="#p25" onclick="return changeColor(this);"></a>正絕流曰亂。<span class="jiazhu">直橫渡也。<span class="shu-ming">書</span>曰：「亂於河。」</span><span class="jianshu"><span class="yinwen">疏</span>「正絕流曰亂」。○釋曰：正，直也。謂橫絕其流而直渡，名曰亂。</span><span class="jianshu">○注「<span class="shu-ming">書</span>曰：『亂於河。』」○釋曰：案<span class="shu-ming">禹貢</span>梁州云：「入于渭，亂於河。」孔安國云：「越沔而北入渭，浮東渡河而還帝都曰所治。」以帝都在河之東，故直橫渡河，陸行而還帝都也。彼孔氏引此文，故以爲證也。</span></p>
<p class="em2" id="p26"><a class="gg-link" href="#p26" onclick="return changeColor(this);"></a>江、河、淮、濟爲四瀆。四瀆者，發源注海者也。<span class="jianshu"><span class="yinwen">疏</span>「江河」至「者也」。○釋曰：案<span class="shu-ming">白虎通</span>云：「瀆者何？謂瀆。中國恬濁，發源而注海，其功著大，稱瀆也。」案<span class="shu-ming">禹貢</span>云：「導河積石，至於龍門；南至於華陰，東至於底柱；又東至於孟津，東過洛汭，至於大伾；北過降水，至於大陸；又北，播爲九河，同爲逆河，入於海。」「岷山導江，東別爲沱；又東至於澧，過九江，至於東陵；東迤北，會於匯；東爲中江，入於海。導沇水，東流爲濟，入於河，溢爲榮；東出於陶丘北，又東至於菏；又東北，會於汶；又東北，入於海。導淮自桐柏，東會於泗、沂，東入於海。」是發源注海者也。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>水泉。<span class="jianshu"><span class="yinwen">疏</span>「水泉」。○釋曰：題上事也。下皆仿此。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>水中可居者曰洲，小洲曰陼，小陼曰沚，小沚曰坻，人所爲爲潏。<span class="jiazhu">人力所作。○陼，渚。坻，池。潏，述。</span>水中。<span class="jianshu"><span class="yinwen">疏</span>「水中」至「爲潏」。○釋曰：此一段釋水中之地名也。故下題云「水中」。案，李巡云：「四方皆有水，中央獨可居，但大小異其名耳。若人所作者則名潏。」<span class="shu-ming">周南</span>云：「在河之洲。」<span class="shu-ming">召南</span>云：「江有渚。」<span class="shu-ming">采蘩</span>云：「于沼於沚。」<span class="shu-ming">秦風·蒹葭</span>云：「宛在水中坻。」是其所出之文也。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>河出昆侖虛，色白。<span class="jiazhu"><span class="shu-ming">山海經</span>曰：「河出昆侖西北隅。」虛，山下基也。</span>所渠並千七百，一川色黃。<span class="jiazhu">潛流地中，汩潄沙壤，所受渠多，眾水溷淆，宜其濁黃。</span>百里一小曲，千里一曲一直。<span class="jiazhu"><span class="shu-ming">公羊傳</span>曰：河曲流，河千里一曲一直。</span>河曲。<span class="jianshu"><span class="yinwen">疏</span>「河出」至「一直」。○釋曰：此一段釋河源所自及遠近曲直之勢也。故下題云「河曲」。云「河出昆侖虛，色白」者，昆侖，山名。虛，山下基也。言河源出於昆侖山下之基，其初纖微，源高激湊，故水色白也。云「所渠並千七百」者，謂所受之渠，並計凡有一千七百也。云「一川色黃」者，以其所受渠多，沙壤溷淆，故爲一川而水色黃也。云「百里一小曲，千里一曲一直」者，此河自然之勢也。故謂之「河曲」。</span><span class="jianshu">○注「山海」至「北隅」。○釋曰：案<span class="shu-ming">海內西經</span>云：「帝之下都，昆侖之虛，方八百里，高萬仞。」「河水出東北隅，以行其北，西南又入渤海，又出海外，即西北而北，入禹所導積石山。」又<span class="shu-ming">北山經</span>云：「敦夢山，敦夢水出焉，西注泑澤。出乎昆侖東北隅，實爲河源。」郭注云：即「河出昆侖虛」也。今注云「西北」者，蓋所見本異或傳寫誤。</span><span class="jianshu">○注「潛流」至「濁黃」。○釋曰：云「潛流地中」者，案<span class="shu-ming">漢書·西域傳</span>云：「河有兩源：一出蔥嶺，一出於闐。于闐在南山下，其河北流與蔥嶺河合，東注蒲昌海。蒲昌海一名鹽澤者，去玉門陽關三百餘里，廣袤三四百里，其水停居，冬夏不增減，皆以爲潛行地下，南出於積石，爲中國河。」又<span class="shu-ming">山海經</span>云：「不周山，東望泑澤，河水之所潛也，其源渾渾泡泡。」郭注云：「河出昆侖，潛行地下至蔥嶺山、于闐國復分流岐出，合而東流注泑澤。又復潛行，南出於積石而爲中國河。」泑澤，一名蒲昌海。潛行，渾渾泡泡，水濆湧之貌，是潛流地中也。<span class="shu-ming">說文</span>云：汩，水流也。溷，濁也。淆，雜亂也。言水流潄其沙壤，所受之渠又多，眾水溷濁雜亂，所以宜其水濁且黃也。</span><span class="jianshu">○注「<span class="shu-ming">公羊</span>」至「一直」。○釋曰：此文十二年傳文也。案，彼經云：「晉人、秦人戰于河曲。」傳云：「曷爲以水地？河曲疏矣，河千里而一曲也。」言其河曲之地疏闊，故可戰也。引之證河必千里一曲一直之義。然此注以「疏」爲「流」，又加「一直」字，誤也。</span></p>
<p class="em2" id="p30"><a class="gg-link" href="#p30" onclick="return changeColor(this);"></a>徒駭、<span class="jiazhu">今在成平縣，義所未聞。駭，諧秸切。</span>太史、<span class="jiazhu">今所在未詳。</span>馬頰、<span class="jiazhu">河勢上廣下狹，狀如馬頰。</span>覆鬴、<span class="jiazhu">水中可居，往往而有，狀如覆釜。○覆，扶服切。鬴，父。</span>胡蘇、<span class="jiazhu">東莞縣今有胡蘇亭，其義未詳。</span>簡、<span class="jiazhu">水道簡易。</span>絜、<span class="jiazhu">水多約絜。</span>鉤盤、<span class="jiazhu">水曲如鉤流盤桓也。</span>鬲津。<span class="jiazhu">水多阨狹，可隔以爲津而橫渡。○鬲，革。</span>九河。<span class="jiazhu">從<span class="shu-ming">釋地</span>已下至九河，皆禹所名也。</span><span class="jianshu"><span class="yinwen">疏</span>「徒駭」至「鬲津」。○釋曰：案<span class="shu-ming">禹貢</span>云：「九河既導。」故此釋其名，下即題云「九河」也。李巡曰：「徒駭者，禹疏九河以徒眾起，故曰徒駭。大史，禹大使徒眾，通其水道，故曰大史。馬頰，河勢上廣下狹，狀如馬頰也。覆釜，水中多渚，往往而處，形如覆釜。胡蘇，其水下流，故曰胡蘇。胡，下也。蘇，流也。簡，大也。河水深而大也。絜，言河水多山石，治之苦絜。絜，苦也。鉤盤，言河水曲如鉤，屈折如盤也。鬲津，河水狹小，可隔以爲津也。」孫炎曰：「徒駭，禹疏九河用功雖廣，眾懼不成，故曰徒駭。胡蘇，水流多散胡蘇然。」其餘同李巡。郭云：「徒駭，今在成平。」「東光縣今有胡蘇亭。」馬頰、覆鬴、鬲津之名同李巡。絜，云水多約絜。鉤盤，水曲如鉤流盤桓也。餘名皆云其義未詳。計禹疏九河，云復其故道，則名應先有，不宜徒駭、太史因禹立名，此郭氏所以未詳也。或九河雖舊有名，至禹治水更別立名，即此所云是也。<span class="shu-ming">漢書·溝洫志</span>：成帝時，河堤都尉許商上書曰：「古記九河之名，有徒駭、胡蘇、鬲津，今見在成平、東光、鬲縣界中。自鬲津以北至徒駭，其間相去二百餘里。」是知九河所在，徒駭最北，鬲津最南。蓋徒駭是河之本道，東出分爲八枝也。許商上言三河，下言三縣，則徒駭在成平，胡蘇在東光，鬲津在鬲縣，其餘不復知也。此九河之次，從北而南，既知三河之處，則其餘六者：太史、馬頰、覆釜，在東光之北，成平之南；簡、絜、鉤盤，在東光之南，鬲縣之北也。其河填塞時有故道。鄭玄云：「周時齊桓公塞之同爲一河。」今河間弓高以東至平原鬲津，往往有其遺處。<span class="shu-ming">春秋緯寶乾圖</span>云：「移河爲界，在齊呂填閼八流以自廣。」鄭玄蓋據此文爲桓公塞之也。言閼八流拓境，則塞其東流八枝，並使歸於徒駭也。此九河之名義也。案，胡蘇在東光，定本注作東筦，「筦」當作「光」，字之誤也。○「從<span class="shu-ming">釋地</span>已下至九河，皆禹所名也。○釋曰：謂<span class="shu-ming">釋地</span>已下凡四篇，其中五嶽、四瀆及諸山川、丘陵之名皆禹所制也。然山川等名其來尚矣。治水之後，更復改新。言此名是禹所制，非禹始爲名也。</span></p>
</div></body></html>