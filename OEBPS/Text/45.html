<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title>爾雅-釋鳥第十七</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>釋鳥第十七</h1><hr/></div>
<p class="jianshu"><span class="yinwen">疏</span>「釋鳥第十七」。○釋曰：<span class="shu-ming">說文</span>云：鳥者，羽禽之總名。象形字。<span class="shu-ming">左傳</span>曰「少皥氏以鳥名官」之類。此篇廣釋其名也。</p>
<p class="em2" id="p0"><a class="gg-link" href="#p0" onclick="return changeColor(this);"></a>隹其，鳺鴀。<span class="jiazhu">今䳕鳩。○鳺，方扶切。鴀，方浮切。</span><span class="jianshu"><span class="yinwen">疏</span>「隹其，鳺鴀」。○釋曰：舍人曰：「鵻，一名夫不。」李巡曰：「今楚鳩也。」某氏引<span class="shu-ming">春秋</span>云：「祝鳩氏司徒。」祝鳩，即鵻其、夫不，孝，故爲司徒也。郭云：「今䳕鳩。」<span class="shu-ming">詩</span>曰：「翩翩者。」毛傳云：「鵻鳩，夫不也。」「一宿之鳥。」鄭箋云：「一宿者，一意於所宿之木。」又云：「鳥之謹愨者，人皆愛之。」則此是謹愨孝順之鳥也。陸機云：「今小鳩也。一名䳕鳩，幽州人或謂之且鷱瞗，梁宋之間謂之隹，楊州人亦然。」</span></p>
<p class="em2" id="p1"><a class="gg-link" href="#p1" onclick="return changeColor(this);"></a>鶌鳩，鶻鵃。<span class="jiazhu">似山鵲而小，短尾，青黑色，多聲，今江東亦呼爲鶻鵃。○鶌，居物切。鶻，音骨。鵃，音嘲。</span><span class="jianshu"><span class="yinwen">疏</span>「鶌鳩，鶻鵃」。○釋曰：<span class="shu-ming">春秋左氏傳</span>云：「鶻鳩氏，司事也。」杜注云：「鶻鳩，鶻雕也。春來秋去，故爲司事。」即此鶌鳩也。舍人曰：「鶌鳩，一名鶻鵃，今之班鳩。」孫炎曰：「鶻鳩，一名鳴鳩。」<span class="shu-ming">月令</span>云：「鳴鳩拂其羽。」郭云：「似山鵲而小，短尾，青黑色，多聲，今江東亦呼爲鶻鵃。」案，舊說及<span class="shu-ming">廣雅</span>皆云「班鳩」，非也。</span></p>
<p class="em2" id="p2"><a class="gg-link" href="#p2" onclick="return changeColor(this);"></a>鳲鳩，鴶鵴。<span class="jiazhu">今之布榖也。江東呼爲穫榖。○鳲，音尸。鴶，古八切。鵴，音菊。</span><span class="jianshu"><span class="yinwen">疏</span>「鳲鳩，鴶鵴」。○釋曰：<span class="shu-ming">左傳</span>云：「鳲鳩氏，司空也。」<span class="shu-ming">詩·召南</span>云：「維鵲有巢，維鳩居之。」皆謂此也。郭云：「今之布榖，江東呼爲穫榖。」<span class="shu-ming">埤倉</span>云「鴶鵴」，<span class="shu-ming">方言</span>云「戴勝」，謝氏云「布榖類也」。陸機云：「今梁宋之間謂布榖爲鴶鵴，一名系榖，一名桑鳩。」案，戴勝自生穴中，不巢生。而<span class="shu-ming">方言</span>云「戴勝」，非也。</span></p>
<p class="em2" id="p3"><a class="gg-link" href="#p3" onclick="return changeColor(this);"></a>鷑鳩，鵧鷑。<span class="jiazhu">小黑鳥，鳴自呼，江東名爲烏鵙。○鷑，音及。鵧，符悲切。</span><span class="jianshu"><span class="yinwen">疏</span>「鷑鳩，鵧鷑」。○釋曰：鷑鳩，一名鵧鷑。郭云：「小黑鳥，鳴自呼，江東名爲烏鵙。」</span></p>
<p class="em2" id="p4"><a class="gg-link" href="#p4" onclick="return changeColor(this);"></a>鴡鳩，王鴡。<span class="jiazhu">雕類。今江東呼之爲鶚，好在江渚山邊食魚。<span class="shu-ming">毛詩</span>傳曰：「鳥摯而有別。」○鴡，七徐反。</span><span class="jianshu"><span class="yinwen">疏</span>「鴡鳩，王鴡」。○釋曰：李巡曰：「王鴡，一名鴡鳩。」郭云：「雕類。今江東呼之爲鶚，好在江渚山邊食魚。」<span class="shu-ming">詩·周南</span>云：「關關鴡鳩。」陸機<span class="shu-ming">疏</span>云：「鴡鳩大小如鴟，深目，目上骨露，幽州謂之鷲。而楊雄、許慎皆曰：白鷢似鷹，尾上白。」</span><span class="jianshu">○注「<span class="shu-ming">毛詩</span>傳曰：『鳥摯而有別。』」釋曰：此即<span class="shu-ming">關雎</span>傳文也。摯，至也。謂鳥中雌雄情意至厚而猶能有別，故以興后妃說樂君子，情深猶能不淫其色。</span></p>
<p class="em2" id="p5"><a class="gg-link" href="#p5" onclick="return changeColor(this);"></a>鵅，鵋鶀。<span class="jiazhu">今江東呼鵂鶹爲鵋鶀，亦謂之鴝鵅。音格。○鵋，音忌。鶀，音欺。</span><span class="jianshu"><span class="yinwen">疏</span>「鵅，鵋鶀」。○釋曰：鵅，一名鵋鶀。郭云：「今江東呼鵂鶹爲鵋鶀，亦謂之鴝鵅。」</span></p>
<p class="em2" id="p6"><a class="gg-link" href="#p6" onclick="return changeColor(this);"></a>鶅，鵵軌。<span class="jiazhu">未詳。</span>鴗，天狗。<span class="jiazhu">小鳥也。青似翠，食魚，江東呼爲水狗。○鵵，音兔。鴗，音立。</span><span class="jianshu"><span class="yinwen">疏</span>「鴗，天狗」。○釋曰：鴗，一名天狗。郭云：「小鳥也。青似翠，今江東呼爲水狗。」</span></p>
<p class="em2" id="p7"><a class="gg-link" href="#p7" onclick="return changeColor(this);"></a>鷚，天鸙。<span class="jiazhu">大如鷃雀，色似鶉，好高飛作聲，今江東名之曰天鷚。音綢繆。○鷚，亡侯切。鸙，音藥。</span><span class="jianshu"><span class="yinwen">疏</span>「鷚，天鸙」。○釋曰：鷚，一名天鸙。郭云：「大如鷃雀，色似鶉，好高飛作聲，今江東名之曰天鷚。」「音綢繆」者，<span class="shu-ming">詩·豳風</span>云：「綢繆牖戶。」取其音同，故讀從之。</span></p>
<p class="em2" id="p8"><a class="gg-link" href="#p8" onclick="return changeColor(this);"></a>鵱鷜，鵝。<span class="jiazhu">今之野鵝。○鵱，音六。鷜，力於切。</span><span class="jianshu"><span class="yinwen">疏</span>「鵱鷜，鵝」。○釋曰：鵱鷜者，野鵝之別名也。郭云：「今之野鵝。」</span></p>
<p class="em2" id="p9"><a class="gg-link" href="#p9" onclick="return changeColor(this);"></a>鶬，麋鴰。<span class="jiazhu">今呼鶬鴰。○鴰，古活切。</span><span class="jianshu"><span class="yinwen">疏</span>「鶬，麋鴰」。○釋曰：鶬，一名麋鴰。郭云：「今呼鶬鴰。」</span></p>
<p class="em2" id="p10"><a class="gg-link" href="#p10" onclick="return changeColor(this);"></a>鵅，烏𪇰。<span class="jiazhu">水鳥也。似鶂而短頸，腹翅紫白，背上綠色，江東呼烏𪇰。音駮。○鵅，音洛。𪇰，音剝。</span><span class="jianshu"><span class="yinwen">疏</span>「鵅，烏𪇰」。○釋曰：鵅，一名烏𪇰。郭云：「水鳥也。似鶂而短頸，腹翅紫白，背上綠色，江東呼烏𪇰。」</span></p>
<p class="em2" id="p11"><a class="gg-link" href="#p11" onclick="return changeColor(this);"></a>舒雁，鵝。<span class="jiazhu"><span class="shu-ming">禮記</span>曰：「出如舒雁。」今江東呼鴚。音加。</span><span class="jianshu"><span class="yinwen">疏</span>「舒雁，鵝」。○釋曰：鵝，一名舒雁。今江東呼鴚。某氏云：「在野，舒翼飛遠者爲鵝。」李巡曰：「野曰雁，家曰鵝。」</span><span class="jianshu">○注「<span class="shu-ming">禮記</span>曰：『出如舒雁。』」○釋曰：<span class="shu-ming">聘禮</span>記文也。案，彼云：「私覿愉愉焉，出如舒雁。」鄭注云：「威儀自然而有行列。」是也。</span></p>
<p class="em2" id="p12"><a class="gg-link" href="#p12" onclick="return changeColor(this);"></a>舒鳧，鶩。<span class="jiazhu">鴨也。○鶩，音木。</span><span class="jianshu"><span class="yinwen">疏</span>「舒鳧，鶩」。○釋曰：鶩，鴨也。一名舒鳧。李巡曰：「野曰鳧，家曰鶩。」<span class="shu-ming">禮記·內則</span>辨鳥之不可食者，云「舒鳧翠」。</span></p>
<p class="em2" id="p13"><a class="gg-link" href="#p13" onclick="return changeColor(this);"></a>鳽，鵁鶄。<span class="jiazhu">似鳧，腳高，毛冠。江東人家養之以厭火災。○鳽，音額。鵁，音交。鶄，音精。</span><span class="jianshu"><span class="yinwen">疏</span>「鳽，鵁鶄」。○釋曰：鵁鶄，一名鳽。郭云：「似鳧，腳高，毛冠。江東人家養之以厭火災。」</span></p>
<p class="em2" id="p14"><a class="gg-link" href="#p14" onclick="return changeColor(this);"></a>輿，鵛鷋。<span class="jiazhu">未詳。</span>鵜，鴮鸅。<span class="jiazhu">今之鵜鶦也。好群飛，沈水食魚，故名洿澤。俗呼之爲淘河。○鵛，音經。鷋，音徒。鵜，音啼。鴮，音烏。鸅，音澤。</span><span class="jianshu"><span class="yinwen">疏</span>「鵜，鴮鸅」。○釋曰：舍人曰：「鵜，一名鴮鸅。」郭云：「今之鵜鶦也。好群飛，沈水食魚，一名洿澤。俗呼之爲淘河。」<span class="shu-ming">詩·曹風</span>云：「維鵜在梁。」陸機<span class="shu-ming">疏</span>云：「鵜，水鳥。形如鶚而極大，喙長尺餘，直而廣。口中正赤，頷下胡大如數斗囊。若小澤中有魚，便群共抒水，滿其胡而棄之，令水竭盡，魚在陸地，乃共食之。故曰淘河。」</span></p>
<p class="em2" id="p15"><a class="gg-link" href="#p15" onclick="return changeColor(this);"></a>鶾，天雞。<span class="jiazhu">鶾雞，赤羽。<span class="shu-ming">逸周書</span>曰：「文鶾，若彩雞，成王時蜀人獻之。」○鶾，音汗。</span><span class="jianshu"><span class="yinwen">疏</span>「鶾，天雞」。○釋曰：鶾，一名天雞，赤羽之鳥也。</span><span class="jianshu">○注「<span class="shu-ming">逸周書</span>」至「獻之」。○釋曰：云「<span class="shu-ming">逸周書</span>曰」者，雖是<span class="shu-ming">周書</span>，不在<span class="shu-ming">尚書</span>百篇內，故曰<span class="shu-ming">逸周書</span>。今所謂<span class="shu-ming">汲塚周書</span>也。云「文鶾，若彩雞」者，<span class="shu-ming">王會</span>篇文也。案，彼云「蜀人以文鶾，文鶾者，若翬雉」。孔晁注云：「鳥有文彩者。」是也。云「成王時蜀人獻之」者，案，彼孔晁注又云：「王城既成，大會諸侯及四夷。」故知當成王時蜀人獻之也。</span></p>
<p class="em2" id="p16"><a class="gg-link" href="#p16" onclick="return changeColor(this);"></a>鷽，山鵲。<span class="jiazhu">似鵲而有文彩，長尾，觜、腳赤。○鷽，音握。</span><span class="jianshu"><span class="yinwen">疏</span>「鷽，山鵲」。○釋曰：山鵲，一名鷽。郭云：「似鵲而有文彩，長尾，觜、腳赤。」<span class="shu-ming">說文</span>云：「知來事鳥也。」</span></p>
<p class="em2" id="p17"><a class="gg-link" href="#p17" onclick="return changeColor(this);"></a>鷣，負雀。<span class="jiazhu">鷣，鷂也。江南呼之爲鷣，善捉雀，因名云。○鷣，音淫。</span><span class="jianshu"><span class="yinwen">疏</span>「鷣，負雀」。○釋曰：鷣，一名負雀。郭云：「鷣，鷂也。江南呼之爲鷣，善捉雀，因名云。」</span></p>
<p class="em2" id="p18"><a class="gg-link" href="#p18" onclick="return changeColor(this);"></a>齧齒，艾。<span class="jiazhu">未詳。</span></p>
<p class="em2" id="p19"><a class="gg-link" href="#p19" onclick="return changeColor(this);"></a>鶨，鶀老。<span class="jiazhu">鳹鶨也，俗呼爲癡鳥。○鶨，丑絹切。鳹，巨炎切。</span><span class="jianshu"><span class="yinwen">疏</span>「鶨，鶀老」。○釋曰：鶨，一名鶀老。郭云：「鳹鶨，俗呼爲癡鳥。」<span class="shu-ming">字林</span>云：「勾喙鳥。」</span></p>
<p class="em2" id="p20"><a class="gg-link" href="#p20" onclick="return changeColor(this);"></a>鳸，鴳。<span class="jiazhu">今鴳雀。○鳸，音戶。鴳，音晏。</span><span class="jianshu"><span class="yinwen">疏</span>「鳸，鴳」。○釋曰：別二名也。郭云：「今鴳雀。」案，舍人、李巡、孫炎、郭氏皆斷老上屬，鳸下屬。解云：鶨，一名鶀老。鴳，一名鳸。鳸，雀也。唯樊光斷鶨鶀爲句，以老下屬。注云<span class="shu-ming">春秋</span>云：「九扈爲九農正。」九扈者：春扈，夏扈，秋扈，冬扈，棘扈，行扈，宵扈，桑扈，老扈。是以老爲下屬，唯鴳不重耳。杜預仍云：「老扈，鴳。」鴳非郭義。</span></p>
<p class="em2" id="p21"><a class="gg-link" href="#p21" onclick="return changeColor(this);"></a>桑鳸，竊脂。<span class="jiazhu">俗謂之青雀，觜曲，食肉，好盜脂膏，因名云。</span><span class="jianshu"><span class="yinwen">疏</span>「桑鳸，竊脂」。○釋曰：桑扈，一名竊脂。郭云：「俗謂之青雀，觜曲，食肉，好盜脂膏，因名云。」鄭玄<span class="shu-ming">詩箋</span>云：「竊脂，肉食。」陸機<span class="shu-ming">毛詩疏</span>云：「竊脂，青雀也。好竊人脯肉脂及筩中膏，故以名竊脂也。」諸儒說竊脂，皆謂盜人脂膏，即如下云「竊玄」、「竊黃」者，豈復盜竊玄黃乎？案，下篇<span class="shu-ming">釋獸</span>云：「虎竊毛謂之貓。」魋如小熊，竊毛而黃。竊毛皆謂淺毛。竊即古之淺字。但此鳥其色不純，竊玄，淺黑也。竊藍，淺青也。竊黃，淺黃也。竊丹，淺赤也。四色皆具，則竊脂爲淺白也。而諸儒必爲盜竊脂膏者，以此經下別云桑鳸與竊玄、竊黃等並列，則爲淺白者也，<span class="shu-ming">春秋</span>「九扈」是也。此自別一種青雀，好竊脂肉，目驗而然。<span class="shu-ming">詩·小雅</span>「交交桑扈」是也。且鄭玄、郭朴、陸機，皆當世名儒，無容不知竊爲淺義，脂爲白色，而待後人剝正也。後人不達此旨，妄說異端，非也。</span></p>
<p class="em2" id="p22"><a class="gg-link" href="#p22" onclick="return changeColor(this);"></a>鳭鷯，剖葦。<span class="jiazhu">好剖葦皮，食其中蟲，因名云。江東呼蘆虎，似雀，青班，長尾。○鷯，力周切。</span><span class="jianshu"><span class="yinwen">疏</span>「鳭鷯，剖葦」。○釋曰：鳭鷯，一名剖葦。郭云：「好剖葦皮，食其中蟲，因名云。江東呼蘆虎，似雀，青班，長尾。」</span></p>
<p class="em2" id="p23"><a class="gg-link" href="#p23" onclick="return changeColor(this);"></a>桃蟲，鷦。其雌鴱。<span class="jiazhu">鷦𪃧，桃雀也。俗呼爲巧婦。○鴱，音艾。</span><span class="jianshu"><span class="yinwen">疏</span>「桃蟲，鷦。其雌鴱」。○釋曰：舍人曰：「桃蟲名鷦，其雌名鴱。」郭云：「鷦𪃧，桃雀也。俗呼爲巧婦。」此鷦𪃧小鳥而生雕鶚者也。<span class="shu-ming">詩·周頌</span>云：「肇允彼桃蟲，拚飛維鳥。」毛傳云：「桃蟲，鷦也。鳥之始小終大者。」陸機<span class="shu-ming">疏</span>云：「今鷦鷯是也。微小於黃雀，其雛化而爲雕，故俗語鷦鷯生雕。」鄭<span class="shu-ming">詩箋</span>云：「鷦之所爲鳥題肩也，或曰鴞，皆惡聲之鳥。」其義未詳。<span class="shu-ming">方言</span>說巧婦之名，「自關而東謂之工爵，或謂之過羸，或謂之女𪀘，自關而東謂之鸋鴂。自關而西謂之桑飛，或謂之韈雀」是也。</span></p>
<p class="em2" id="p24"><a class="gg-link" href="#p24" onclick="return changeColor(this);"></a>鶠，鳳。其雌皇。<span class="jiazhu">瑞應鳥。雞頭，蛇頸，燕頷，龜背，魚尾，五彩色。高六尺許。</span><span class="jianshu"><span class="yinwen">疏</span>「鶠，鳳。其雌皇」。○釋曰：鳳，一名鶠。郭云：「瑞應鳥。雞頭，蛇頸，燕頷，龜背，魚尾，五彩色。高六尺許。」<span class="shu-ming">說文</span>云：「神鳥也。天老曰：鳳像，麟前鹿後，蛇頸魚尾，龍文龜背，燕頷雞喙，五色備舉。出於東方君子之國，翱翔四海之外。過昆侖，飲砥柱，濯羽弱水，莫宿丹穴。見則天下大安寧。字從鳥凡聲。鳳飛，則群鳥從以萬數。故鳳古作朋字。」<span class="shu-ming">山海經</span>曰：丹穴之山，有烏焉，其狀如鶴，五彩而文，名曰鳳，首文曰德，翼文曰順，背文曰義，膺文曰仁，腹文曰信。是鳥也，飲食自歌自舞，見則天下大安寧。京房<span class="shu-ming">易傳</span>曰：鳳皇高丈二，漢時鳳皇數至。<span class="shu-ming">漢書</span>云高五六尺，是說鳳皇之狀也。</span></p>
<p class="em2" id="p25"><a class="gg-link" href="#p25" onclick="return changeColor(this);"></a>䳭，鴒，雝渠。<span class="jiazhu">雀屬也。飛則鳴，行則搖。</span><span class="jianshu"><span class="yinwen">疏</span>「䳭，鴒，雝渠」。○釋曰：䳭，鴒，一名雝渠，水鳥也。郭云：「雀屬也。飛則鳴，行則搖。」<span class="shu-ming">詩·小雅</span>云：「脊令在原。」陸機<span class="shu-ming">疏</span>云：「大如鷃雀，長腳，長尾，尖喙，背上青灰色，腹下白，頸下黑如連錢，故杜陽人謂之連錢。」是也。</span></p>
<p class="em2" id="p26"><a class="gg-link" href="#p26" onclick="return changeColor(this);"></a>鸒斯，鵯鶋。<span class="jiazhu">鴉烏也。小而多群，腹下白，江東亦呼爲鵯烏。音匹。○鸒，音預。</span><span class="jianshu"><span class="yinwen">疏</span>「鸒斯，鵯鶋」。○釋曰：鸒斯，一名鵯鶋。郭云：「鴉烏也。小而多群，腹下白，江東亦呼爲鵯烏。」<span class="shu-ming">詩·小雅</span>云：「弁彼鸒斯。」毛傳云：「鸒，鵯鶋。」然則此鳥名鸒，而云「斯」者，語辭，猶「蓼彼蕭斯」之類也。<span class="shu-ming">小爾雅</span>云：「小而腹下白，不反哺者，謂之雅烏。」<span class="shu-ming">說文</span>、<span class="shu-ming">字林</span>皆云「楚鳥」是也。</span></p>
<p class="em2" id="p27"><a class="gg-link" href="#p27" onclick="return changeColor(this);"></a>燕，白脰烏。<span class="jiazhu">脰，頸。○脰，音豆。</span><span class="jianshu"><span class="yinwen">疏</span>「燕，白脰烏」。○釋曰：脰，項也。<span class="shu-ming">小爾雅</span>云：「白項而群飛者謂之燕烏。燕烏，白脰烏。」是也。</span></p>
<p class="em2" id="p28"><a class="gg-link" href="#p28" onclick="return changeColor(this);"></a>鴽，鴾母。<span class="jiazhu">鵪也。青州呼鴾母。○鴽，音如。鴾，音謀。</span><span class="jianshu"><span class="yinwen">疏</span>「鴽，鴾母」。○釋曰：李巡云：「鴽，鵪，一名鴾母。」郭云：「鵪也。青州呼鴾母。」田鼠所化者也。<span class="shu-ming">月令</span>季春「田鼠化爲鴽」是也。</span></p>
<p class="em2" id="p29"><a class="gg-link" href="#p29" onclick="return changeColor(this);"></a>密肌，系英。<span class="jiazhu"><span class="shu-ming">釋蟲</span>已有此名，疑誤重。</span></p>
<p class="em2" id="p30"><a class="gg-link" href="#p30" onclick="return changeColor(this);"></a>巂周。<span class="jiazhu">子巂鳥，出蜀中。○巂，音攜。</span><span class="jianshu"><span class="yinwen">疏</span>「巂周」。○釋曰：子巂鳥也，出蜀中。<span class="shu-ming">說文</span>云：巂，蜀王望帝化爲子巂，今謂之子規是也。</span></p>
<p class="em2" id="p31"><a class="gg-link" href="#p31" onclick="return changeColor(this);"></a>燕燕，鳦。<span class="jiazhu"><span class="shu-ming">詩</span>云：「燕燕於飛。」一名玄鳥，齊人呼鳦。○鳦，音乙。</span><span class="jianshu"><span class="yinwen">疏</span>「燕燕，鳦」。○釋曰：燕燕，又名鳦。郭云：「一名玄鳥，齊人呼鳦。」此燕燕即今之燕，古人重言之。<span class="shu-ming">詩</span>云：「燕燕於飛。」<span class="shu-ming">漢書</span>童謠云「燕燕尾涎涎」是也。孫炎、舍人以巂周、燕燕、鳦，爲一物三名。郭所不取也。</span><span class="jianshu">○注「<span class="shu-ming">詩</span>云」至「呼鳦」。○釋曰：<span class="shu-ming">詩</span>云「燕燕於飛」者，<span class="shu-ming">邶風</span>衛莊姜送歸妾之詩也。云「一名玄鳥」者，案<span class="shu-ming">月令</span>仲春之月「玄鳥至」，以其色玄，故謂之玄鳥是也。云「齊人呼鳦」者，案<span class="shu-ming">商本紀</span>云：簡狄「行浴，見玄鳥隋其卵，取而吞之，因孕生契」。諸緯侯皆言簡狄吞鳦卵而生契，是玄鳥又名鳦也。</span></p>
<p class="em2" id="p32"><a class="gg-link" href="#p32" onclick="return changeColor(this);"></a>鴟鴞，鸋鴂。<span class="jiazhu">鴟類。○鴟，尺之切。鴞，音遙。鸋，音寧。鴂，音決。</span><span class="jianshu"><span class="yinwen">疏</span>「鴟鴞，鸋鴂」。○釋曰：舍人云：「鴟鴞，一名鸋鴂。」郭云：「鴟類。」<span class="shu-ming">詩·豳風</span>云：「鴟鴞鴟鴞。」毛傳云：「鴟鴞，鸋鴂。」陸機<span class="shu-ming">疏</span>云：「鴟鴞似黃雀而小，其喙尖如錐，取茅秀爲窠，以麻紩之，如刺襪然。縣著樹枝，或一房，或二房。幽州人謂之鸋鴂，或曰巧婦，或曰女匠。關東謂之工雀，或謂之過羸。關西謂之桑飛，或謂之襪雀，或曰巧女。」先儒皆以爲今之巧婦。郭注此云：「鴟類。」又注<span class="shu-ming">方言</span>云：「鸋鴂，鴟鴞，鴟屬。」非此小雀明矣。是與先儒意異也。今<span class="shu-ming">爾雅</span>以郭氏爲宗，且依郭氏。</span></p>
<p class="em2" id="p33"><a class="gg-link" href="#p33" onclick="return changeColor(this);"></a>狂，茅鴟。<span class="jiazhu">今𪁪鴟也，似鷹而白。</span>怪鴟。<span class="jiazhu">即鴟鵂也，見<span class="shu-ming">廣雅</span>。今江東通呼此屬爲怪鳥。</span>梟，鴟。<span class="jiazhu">土梟。○梟，音嬌。</span><span class="jianshu"><span class="yinwen">疏</span>「狂，茅鴟。怪鴟。梟，鴟」。○釋曰：此別鴟類也。茅鴟，一名狂。<span class="shu-ming">廣雅</span>云：「茅鴟，𪁪也。」郭云：「今𪁪鴟也，似鷹而白。」怪鴟，<span class="shu-ming">廣雅</span>謂之鴟鵂。郭云：「今江東通呼此屬爲怪鳥。」梟，一名鴟。郭云：「土梟。」<span class="shu-ming">說文</span>云：「梟，食母，不孝之鳥，故冬至捕梟磔之。」字從鳥首在木上。<span class="shu-ming">詩·陳風</span>云：「墓門有梅，有鴞萃止。」毛傳云：「惡聲之鳥也。」一名鵩，一名梟，一名鴟。<span class="shu-ming">大雅·瞻卬</span>云：「爲梟爲鴟。」陸機云：「鴞大如班鳩，綠色，惡聲之鳥也。入人家，凶。賈誼所賦鵩鳥是也。其肉甚美，可爲羹臛，又可爲炙。漢供禦物，各隨其時。鴞冬夏常施之，以其美故也。」</span></p>
<p class="em2" id="p34"><a class="gg-link" href="#p34" onclick="return changeColor(this);"></a>鶛，劉疾。<span class="jiazhu">未詳。</span>生哺，鷇。<span class="jiazhu">鳥子須母食之。</span>生噣，雛。<span class="jiazhu">皆自食。○鶛，音皆。鷇，古候切。噣，音啄。雛，仕俱切。</span><span class="jianshu"><span class="yinwen">疏</span>「生哺，鷇。生噣，雛」。○釋曰：辨鳥子之異名也。鳥子生須母哺而食者，名鷇，謂燕雀之屬也。<span class="shu-ming">史記</span>趙武靈王探雀鷇而食之是也。鳥子生而能自啄食者名雛，謂雞雉之屬也。<span class="shu-ming">禮記·內則</span>云：「雛尾不盈握弗食」是也。</span></p>
<p class="em2" id="p35"><a class="gg-link" href="#p35" onclick="return changeColor(this);"></a>爰居，雜縣。<span class="jiazhu"><span class="shu-ming">國語</span>曰：「海鳥爰居。」漢元帝時琅邪有大鳥如馬駒，時人謂之爰居。</span><span class="jianshu"><span class="yinwen">疏</span>「爰居，雜縣」。○釋曰：爰居，海鳥也。大如馬駒，一名雜縣。漢元帝時琅邪有之。</span><span class="jianshu">○注「<span class="shu-ming">國語</span>」至「爰居」。○釋曰：云「<span class="shu-ming">國語</span>曰『海鳥爰居』」者，案<span class="shu-ming">魯語</span>云：「海鳥曰爰居，止於魯東門之外三日，臧文仲命國人祭之。展禽曰：『越哉，臧孫之爲政也！夫祀，國之大節也；節，政之所成也。故制祭祀以爲國典。今無故而加典，非政之宜也。今海鳥至，巳不知而祀之，以爲國典，難以言仁且知矣。無功而祀之，非仁也；弗知而弗問，非知也。今茲海其有災乎？夫廣川之鳥獸，皆知辟其災。』是歲，海多大風，冬暖。」是其事也。</span></p>
<p class="em2" id="p36"><a class="gg-link" href="#p36" onclick="return changeColor(this);"></a>春鳸，鳻鶞。夏鳸，竊玄。秋鳸，竊藍。冬鳸，竊黃。桑鳸，竊脂。棘鳸，竊丹。行鳸，唶唶。宵鳸，嘖嘖。<span class="jiazhu">諸鳸皆因其毛色、音聲以爲名。竊藍，青色。○鳻，音汾。鶞，敕倫切。唶，音即。嘖，音責。</span><span class="jianshu"><span class="yinwen">疏</span>「春鳸」至「嘖嘖」。○釋曰：李巡云：「諸鳸別春夏秋冬四時之名。唶唶、嘖嘖，鳥聲貌也。」郭云：「諸鳸皆因其毛色、音聲以爲名。竊藍，青色。」案，昭十七年<span class="shu-ming">左傳</span>云：「九鳸爲九農正。」以此八鳸並上「鳸，鴳」爲九。賈逵注云：「春鳸，鳻鶞，相五土之宜，趣民耕種者也；夏鳸，竊玄，趣民耘苗者也；秋鳸，竊藍，趣民收斂者也；冬鳸，竊黃，趣民蓋藏者也；棘鳸，竊丹，爲果驅鳥者也；行鳸，唶唶，晝爲民驅鳥者也；宵鳸，嘖嘖，夜爲農驅獸者也；桑鳸，竊脂，爲蠶驅雀者也；老鳸，鷃鷃，趣民收麥，令不得晏起者也。」舍人、樊光注<span class="shu-ming">爾雅</span>，其言亦與賈同。其意皆謂以鳸爲官，還令依此諸鳸而動作也。然則趣民耕耘及收斂、蓋藏其事，可得召民使聚而總號令之。其爲果驅鳥、爲蠶驅雀、豈得多置官，方使之就果樹、入蠶室爲民驅之哉？又晝驅鳥，夜驅獸，不可竟日通宵常在田野，溥天之下，何以可周？且其言不經，難可據信也。故郭氏及杜預皆不從也。</span></p>
<p class="em2" id="p37"><a class="gg-link" href="#p37" onclick="return changeColor(this);"></a>鵖鴔，戴鵀。<span class="jiazhu">鵀即頭上勝，今亦呼爲戴勝。鵖鴔猶𪃃鶝，語聲轉耳。○鵖，彼及切。鴔，皮及切。鵀，音賃。</span><span class="jianshu"><span class="yinwen">疏</span>「鵖鴔，戴鵀」。○釋曰：李巡云：「戴勝，一名鵖鴔。」郭云：「鵀即頭上勝，今亦呼爲戴勝。鵖鴔猶𪃃鶝，語聲轉耳。」<span class="shu-ming">月令</span>季春云「戴勝降于桑」。<span class="shu-ming">方言</span>云：「燕之東北朝鮮洌水之間謂之鶝䲹。自關而東謂之戴鵀，或謂之戴頒，或謂之戴勝。東齊吳揚之間謂之鵀。自關而西謂之服鶝，或謂之𪃃鶝。」</span></p>
<p class="em2" id="p38"><a class="gg-link" href="#p38" onclick="return changeColor(this);"></a>鶭，澤虞。<span class="jiazhu">今婟澤鳥。似水鴞，蒼黑色，常在澤中。見人輒鳴喚不去，有象主守之官，因名云。俗呼爲護田鳥。○鶭，孚往切。</span><span class="jianshu"><span class="yinwen">疏</span>「鶭，澤虞」。○釋曰：澤虞，一名鶭。郭云：「今婟澤鳥，似水鴞，蒼黑色，常在澤中。見人輒鳴喚不去，有象主守之官，因名云。俗呼爲護田鳥。」<span class="shu-ming">說文</span>云：「婟，嫪也。」<span class="shu-ming">聲類</span>云：「婟嫪，戀惜也。」以此鳥戀惜池澤，見人不去，因名婟澤鳥也。</span></p>
<p class="em2" id="p39"><a class="gg-link" href="#p39" onclick="return changeColor(this);"></a>鶿，鷧。<span class="jiazhu">即鸕鷀也。觜頭曲如鉤，食魚。○鶿，音慈。鷧，於計切。</span><span class="jianshu"><span class="yinwen">疏</span>「鶿，鷧」。○釋曰：別二名也。<span class="shu-ming">字林</span>云：「似鶂而黑。」郭云：「即鸕鷀也。」</span></p>
<p class="em2" id="p40"><a class="gg-link" href="#p40" onclick="return changeColor(this);"></a>鷯，鶉。其雄鶛，牝庳。<span class="jiazhu">鶉，鵪屬。○庳，音脾。</span><span class="jianshu"><span class="yinwen">疏</span>「鷯，鶉。其雄鶛，牝庳」。○釋曰：李巡曰：「別雄雌異方之言。」鶉，一名鷯，其雄名鶛，其牝名庳。郭云：「鶉，鵪屬。」鵪，即上云「鴽，鴾」，田鼠所化者。鶉，舊云：「蝦蟆所化者也。」</span></p>
<p class="em2" id="p41"><a class="gg-link" href="#p41" onclick="return changeColor(this);"></a>鸍，沈鳧。<span class="jiazhu">似鴨而小，長尾，背上有文。今江東亦呼爲鸍。音施。</span><span class="jianshu"><span class="yinwen">疏</span>「鸍，沈鳧」。○釋曰：鸍，一名沈鳧。郭云：「似鴨而小，長尾，背上有文。今江東亦呼爲鸍。」陸機云：「大小如鴨，青色，卑腳，短喙，水鳥之謹願者也。」<span class="shu-ming">大雅</span>云：「鳧鷖在涇。」</span></p>
<p class="em2" id="p42"><a class="gg-link" href="#p42" onclick="return changeColor(this);"></a>鴢，頭鵁。<span class="jiazhu">似鳧，腳近尾，略不能行。江東謂之魚鵁。音髐箭。○鴢，音拗。鵁，許交切。</span><span class="jianshu"><span class="yinwen">疏</span>「鴢，頭鵁」。○釋曰：鴢，一名頭鵁。郭云：「似鳧，腳近尾，略不能行。江東謂之魚鵁。音髐箭。」嫌讀爲鵁青之鵁，故音之。<span class="shu-ming">山海經</span>云：青要山，「畛水出焉，北注河。其中有鳥名鴢，狀如鳧，青身朱目赤毛，食之宜子」。是也。</span></p>
<p class="em2" id="p43"><a class="gg-link" href="#p43" onclick="return changeColor(this);"></a>鵽鳩，寇雉。<span class="jiazhu">鵽大如鴿，似雌雉，鼠腳，無後指，岐尾。爲鳥憨急，群飛，出北方沙漠地。○鵽，丁刮切。</span><span class="jianshu"><span class="yinwen">疏</span>「鵽鳩，寇雉」。○釋曰：寇雉，一名鵽鳩。郭云：「鵽大如鴿，似雌雉，鼠腳，無後指，岐尾。爲鳥憨急，群飛，出北方沙漠地。」又謂之鵽。下云「寇雉，鵽」是也。</span></p>
<p class="em2" id="p44"><a class="gg-link" href="#p44" onclick="return changeColor(this);"></a>萑，老鵵。<span class="jiazhu">木兔也。似鴟鵂而小，兔頭，有角，毛腳。夜飛，好食雞。○萑，音丸。</span><span class="jianshu"><span class="yinwen">疏</span>「萑，老鵵」。○釋曰：老鵵，一名萑。郭云：「木兔也。似鴟鵂而小，兔頭，有角，毛腳。夜飛，好食雞。」</span></p>
<p class="em2" id="p45"><a class="gg-link" href="#p45" onclick="return changeColor(this);"></a>鶟，鶦鳥。<span class="jiazhu">似雉，青身，白頭。○鶟，音突。鶦，音胡。</span><span class="jianshu"><span class="yinwen">疏</span>「鶟，鶦鳥」。○釋曰：鶟鶦，鳥名也。郭云：「似雉，青身，白頭。」</span></p>
<p class="em2" id="p46"><a class="gg-link" href="#p46" onclick="return changeColor(this);"></a>狂，夢鳥。<span class="jiazhu">狂鳥，五色，有冠，見<span class="shu-ming">山海經</span>。</span><span class="jianshu"><span class="yinwen">疏</span>「狂，夢鳥」。○釋曰：夢鳥，一名狂，五采之鳥也。</span><span class="jianshu">○注「狂鳥」至「山海經」。○釋曰：案<span class="shu-ming">大荒西經</span>云：栗廣之野，「有五采之鳥，有冠，名曰狂鳥」，是也。</span></p>
<p class="em2" id="p47"><a class="gg-link" href="#p47" onclick="return changeColor(this);"></a>皇，黃鳥。<span class="jiazhu">俗呼黃離留，亦名搏黍。</span><span class="jianshu"><span class="yinwen">疏</span>「皇，黃鳥」。○釋曰：舍人曰：「皇，一名黃鳥。」郭云：「俗呼黃離留，一名搏黍。」<span class="shu-ming">詩·周南</span>云：「黃鳥於飛。」陸機<span class="shu-ming">疏</span>云：「黃鳥，黃鸝留也。或謂之黃栗留。幽州人謂之黃鶯。一名倉庚，一名商庚，一名鵹黃，一名楚雀。齊人謂之搏黍。常葚熟時來在桑間，故里語曰：『黃栗留，看我麥黃葚熟不。』亦是應節趨時之鳥也。」自此以下，諸言倉庚、商庚、鵹黃、楚雀、倉庚、鵹黃之文，與此一也。</span></p>
<p class="em2" id="p48"><a class="gg-link" href="#p48" onclick="return changeColor(this);"></a>翠，鷸。<span class="jiazhu">似燕，紺色，生郁林。○鷸，音聿。</span><span class="jianshu"><span class="yinwen">疏</span>「翠，鷸」。○釋曰：李巡曰：「鷸，一名爲翠。其羽可以爲飾。」樊光云：「青羽，出交州。」郭云：「似燕，紺色，生郁林。」<span class="shu-ming">說文</span>云：「翠，青羽雀也。」案<span class="shu-ming">漢書</span>尉他獻文帝翠鳥毛，然則鷸羽可以飾器物。故僖二十四年<span class="shu-ming">左氏傳</span>鄭子臧「好聚鷸冠」是也。</span></p>
<p class="em2" id="p49"><a class="gg-link" href="#p49" onclick="return changeColor(this);"></a>鸀，山烏。<span class="jiazhu">似烏而小，赤觜，穴乳，出西方。○鸀，音蜀。</span><span class="jianshu"><span class="yinwen">疏</span>「鸀，山烏」。○釋曰：山烏，一名鸀。郭云：「似烏而小，赤觜，穴乳，出西方。」</span></p>
<p class="em2" id="p50"><a class="gg-link" href="#p50" onclick="return changeColor(this);"></a>蝙蝠，服翼。<span class="jiazhu">齊人呼爲蟙䘃，或謂之仙鼠。</span><span class="jianshu"><span class="yinwen">疏</span>「蝙蝠，服翼」。○釋曰：蝙蝠，一名服翼。郭云：「齊人呼爲蟙䘃，或謂之仙鼠。」<span class="shu-ming">方言</span>云：「蝙蝠，自關而東謂之服翼，或謂之仙鼠。自關而西秦隴之間謂之蝙蝠。北燕謂之蟙䘃。」</span></p>
<p class="em2" id="p51"><a class="gg-link" href="#p51" onclick="return changeColor(this);"></a>晨風，鸇。<span class="jiazhu">鷂屬。<span class="shu-ming">詩</span>曰：「鴧彼晨風。」○鸇，之然切。</span><span class="jianshu"><span class="yinwen">疏</span>「晨風，鸇」。○釋曰：舍人曰：「晨風，一名鸇，摯鳥也。」郭云：「鷂屬。」陸機云：「鸇似鷂，黃色，燕頷，勾喙，鄉風搖翅，乃因風飛急，疾擊鳩鴿燕雀食之。」</span><span class="jianshu">○注「<span class="shu-ming">詩</span>曰：『鴧彼晨風。』」○釋曰：<span class="shu-ming">詩·秦風·晨風</span>篇文也。</span></p>
<p class="em2" id="p52"><a class="gg-link" href="#p52" onclick="return changeColor(this);"></a>鸉，白鷢。<span class="jiazhu">似鷹，尾上白。○鷢，巨月切。</span><span class="jianshu"><span class="yinwen">疏</span>「鸉，白鷢」。○釋曰：鸉，一名白鷢。郭云：「似鷹，尾上白。」</span></p>
<p class="em2" id="p53"><a class="gg-link" href="#p53" onclick="return changeColor(this);"></a>寇雉，泆泆。<span class="jiazhu">即鵽鳩也。</span></p>
<p class="em2" id="p54"><a class="gg-link" href="#p54" onclick="return changeColor(this);"></a>鷆，蟁母。<span class="jiazhu">似烏𪇰而大，黃白雜文，鳴如鴿聲，今江東呼爲蚊母。俗說此鳥常吐蚊，故以名云。○鷆，音田。蟁，音文。</span><span class="jianshu"><span class="yinwen">疏</span>「鷆，蟁母」。○釋曰：鷆，一名蟁母。郭云：「似烏𪇰而大，黃白雜文，鳴如鴿聲，江東呼爲蚊母。俗說此鳥常吐蚊，因以名云。」蟁、蚊，音義同。</span></p>
<p class="em2" id="p55"><a class="gg-link" href="#p55" onclick="return changeColor(this);"></a>鷉，須鸁。<span class="jiazhu">鷉，鷿鷉。似鳧而小，膏中瑩刀。○鷉，音梯。鸁，音螺。</span><span class="jianshu"><span class="yinwen">疏</span>「鷉，須鸁」。○釋曰：鷉，一名須鸁。郭云：「鷉，鷿鷉。似鳧而小，膏中瑩刀。」</span></p>
<p class="em2" id="p56"><a class="gg-link" href="#p56" onclick="return changeColor(this);"></a>鼯鼠，夷由。<span class="jiazhu">狀如小狐，似蝙蝠，肉翅。翅尾項脅毛紫赤色，背上蒼艾色，腹下黃，喙頷雜白。腳短，爪長，尾三尺許。飛且乳，亦謂之飛生。聲如人呼，食火煙。能從高赴下，不能從下上高。○鼯，音吾。</span><span class="jianshu"><span class="yinwen">疏</span>「鼯鼠，夷由」。○釋曰：鼯鼠，一名夷由。郭云：「狀如小狐，似蝙蝠，肉翅。翅尾項脅毛紫赤色，背上蒼艾色，腹下黃，喙頷雜白。腳短，爪長，尾三尺許。飛且乳，亦謂之飛生。聲如人呼，食火煙。能從高赴下，不能從下上高。」</span></p>
<p class="em2" id="p57"><a class="gg-link" href="#p57" onclick="return changeColor(this);"></a>倉庚，商庚。<span class="jiazhu">即鵹黃也。</span></p>
<p class="em2" id="p58"><a class="gg-link" href="#p58" onclick="return changeColor(this);"></a>鴩，餔敊。<span class="jiazhu">未詳。○鴩，大結反。餔，音步。敊，音豉。</span></p>
<p class="em2" id="p59"><a class="gg-link" href="#p59" onclick="return changeColor(this);"></a>鷹，鶆鳩。<span class="jiazhu">鶆，當爲鷞字之誤耳。<span class="shu-ming">左傳</span>作「鷞鳩」是也。</span><span class="jianshu"><span class="yinwen">疏</span>「鷹，鶆鳩」。○釋曰：樊光曰：「來鳩，爽鳩也。」<span class="shu-ming">春秋</span>曰：「爽鳩氏司寇。」鷹鷙故爲司寇。郭云：「鶆，當爲鷞字之誤耳。<span class="shu-ming">左傳</span>作『鷞鳩』是也。」案，昭十七年<span class="shu-ming">左傳</span>郯子曰：「少皥氏以鳥名官。」「爽鳩氏，司寇也。」杜注云：「爽鳩，鷹也。鷙，故爲司寇，主盜賊。」是也。</span></p>
<p class="em2" id="p60"><a class="gg-link" href="#p60" onclick="return changeColor(this);"></a>鶼鶼，比翼。<span class="jiazhu">說已在上。</span><span class="jianshu"><span class="yinwen">疏</span>「鶼鶼，比翼」。○釋曰：鶼鶼，比翼鳥名也。說在<span class="shu-ming">釋地</span>篇。故注云「說已在上」。</span></p>
<p class="em2" id="p61"><a class="gg-link" href="#p61" onclick="return changeColor(this);"></a>鵹黃，楚雀。<span class="jiazhu">即倉庚也。○鵹，音離。</span></p>
<p class="em2" id="p62"><a class="gg-link" href="#p62" onclick="return changeColor(this);"></a>鴷，斫木。<span class="jiazhu">口如錐，長數寸，常斫樹食蟲，因名云。○鴷，音列。</span><span class="jianshu"><span class="yinwen">疏</span>「鴷，斫木」。○釋曰：斫木鳥，一名鴷。郭云：「口如錐，長數寸，常斫樹食蟲，因名云。」</span></p>
<p class="em2" id="p63"><a class="gg-link" href="#p63" onclick="return changeColor(this);"></a>鸄，鶶鷵。<span class="jiazhu">似烏，蒼白色。鸄，音激。鶶，音唐。鷵，音徒。</span><span class="jianshu"><span class="yinwen">疏</span>「鸄，鶶鷵」。○釋曰：鸄，一名鶶鷵。郭云：「似烏，蒼白色。」</span></p>
<p class="em2" id="p64"><a class="gg-link" href="#p64" onclick="return changeColor(this);"></a>鸕，諸雉。<span class="jiazhu">未詳。或云即今雉。</span></p>
<p class="em2" id="p65"><a class="gg-link" href="#p65" onclick="return changeColor(this);"></a>鷺，舂鉏。<span class="jiazhu">白鷺也。頭、翅、背上皆有長翰毛。今江東人取以爲睫㰚，名之曰白鷺縗。○鉏，音鋤。</span><span class="jianshu"><span class="yinwen">疏</span>「鷺，舂鉏」。○釋曰：鷺，一名舂鉏。郭云：「白鷺也。頭、翅、背上皆有長翰毛。今江東人取以爲睫㰚，名之曰白鷺縗。」<span class="shu-ming">詩·陳風</span>云：「值其鷺羽。」陸機<span class="shu-ming">疏</span>云：「鷺，水鳥也。好而潔白，故謂之白鳥。齊魯之間謂之舂鉏。遼東樂浪吳楊人皆謂之白鷺。青腳，高尺七八寸，尾如鷹尾，喙長三寸，頭上有長毛十數枚，長尺餘，毿毿然與眾毛異。好欲取魚，時則弭之。今吳人亦養焉。楚威王時，有朱鷺合沓飛翔而來舞，則復有赤者，舊鼓吹<span class="shu-ming">朱鷺曲</span>是也。然則鳥名白鷺，赤者少耳。</span></p>
<p class="em2" id="p66"><a class="gg-link" href="#p66" onclick="return changeColor(this);"></a>鷂雉。<span class="jiazhu">青質，五采。○鷂，音遙。</span>鷮雉。<span class="jiazhu">即鷮雞也，長尾，走且鳴。○鷮，音驕。</span>鳪雉。<span class="jiazhu">黃色，鳴自呼。○鳪，音卜。</span>鷩雉。<span class="jiazhu">似山雞而小，冠。背毛黃，腹下赤，項綠色鮮明。</span>秩秩，海雉。<span class="jiazhu">如雉而黑，在海中山上。</span>鸐，山雉。<span class="jiazhu">尾長者。○鸐，音狄。</span>雗雉，鵫雉。<span class="jiazhu">今白鵫也，江東呼白雗，亦名白雉。○雗，音汗。鵫，丁罩切。</span>雉絕有力，奮。<span class="jiazhu">最健斗。</span>伊洛而南，素質、五采皆備成章曰翬。<span class="jiazhu">翬亦雉屬，言其毛色光鮮。○翬，音暉。</span>江淮而南，青質、五采皆備成章曰鷂。<span class="jiazhu">即鷂雉也。</span>南方曰𠷎，東方曰鶅，北方曰鵗，西方曰鷷。<span class="jiazhu">說四方雉之名。○𠷎，音儔。鶅，音緇。鵗，音希。鷷，音尊。</span><span class="jianshu"><span class="yinwen">疏</span>「鷂雉」至「西方曰鷷」。○釋曰：別諸雉之名也。「雉」者，郭云「青質五采」，即下文「江淮而南」者是也。云「鷮雉」者，郭云：「即鷮雞也。長尾，走且鳴。」<span class="shu-ming">說文</span>云：「鷮，長尾雉，走鳴。乘輿以尾爲防釳著馬頭上。」<span class="shu-ming">詩·小雅</span>云：「有集維鷮。」陸機<span class="shu-ming">疏</span>云：「鷮，微小於翟也。走而且鳴曰『鷮鷮』。其尾長，肉甚美。故林木山下人語曰：『四足之美有麃，兩足之美有鷮。』麃者，似鹿而小。」是也。<span class="shu-ming">山海經</span>女几山「其鳥多白鷮」。云「鳪雉」者，雉之黃色，鳴自呼者名鳪。云「鷩雉」者，案<span class="shu-ming">山海經</span>牝山之上「鳥多赤鷩」。郭注云：「即鷩雉也。」<span class="shu-ming">尚書</span>謂之「華蟲」。<span class="shu-ming">周禮·春官·司服</span>職云「鷩冕」，七章之服也，畫此鷩雉。郭云：「似山雞而小，冠、背毛黃，腹下赤，項綠色鮮明。」云「秩秩，海雉」者，海雉，一名秩秩。郭云：「如雉而黑，在海中山上。」云：「鸐，山雉」者，山雉，一名鸐。郭云：「尾長者。」今俗呼山雞是也。云「雗雉，鵫雉」者，別二名也。郭云：「今白鵫也，江東呼白雗，亦名白雉。」云「雉絕有力，奮」者，謂雉之壯大有力能斗者名奮。郭云：「最健斗。」云「伊洛而南，素質、五采皆備成章曰翬」者，李巡曰：「素質，五采備具，文章鮮明曰翬。」孫炎曰：「翬雉，白質，五色爲文也。」郭云：「翬亦雉屬，言其毛色光鮮，王后之服以爲飾。」案<span class="shu-ming">周禮·內司服</span>云：「王后之六服，褘衣。」鄭注云：「王后之服，刻繒爲之形而采畫之，綴於衣以爲文章。褘衣，畫翬者。」是也。云「江淮而南，青質、五采皆備成章曰鷂」者，有雉，青質，五采備具而成文章，名曰鷂雉。郭云：「即鷂雉也，亦王后之服以爲飾。」<span class="shu-ming">周禮</span>云「揄狄」。鄭注云「揄狄，畫搖者」是也。搖與鷂音義同。云「南方曰𠷎，東方曰鶅，北方曰鵗，西方曰鷷」者，郭云：「說四方雉之名。」<span class="shu-ming">左傳</span>曰：「五雉爲五工正。」杜預取此四方之雉，並上「翬雉」以爲五也。必取翬雉者，伊洛，土之中區，故與四方之雉爲五也。樊光、賈逵以此五雉分屬五土，無所馮據，不可採用。故略而不言。</span></p>
<p class="em2" id="p67"><a class="gg-link" href="#p67" onclick="return changeColor(this);"></a>鳥鼠同穴，其鳥爲鵌，其鼠爲鼵。<span class="jiazhu">鼵如人家鼠而短尾，鵌似鵽而小，黃黑色。穴入地三四尺，鼠在內，鳥在外。今在隴西首陽縣鳥鼠同穴山中。孔氏<span class="shu-ming">尚書傳</span>云：「共爲雄雌。」張氏<span class="shu-ming">地理記</span>云：「不爲牝牡。」○鵌，音徒。鼵，音突。</span><span class="jianshu"><span class="yinwen">疏</span>「鳥鼠同穴，其鳥爲鵌，其鼠爲鼵」。○釋曰：<span class="shu-ming">尚書·禹貢</span>云：「導渭自鳥鼠同穴。」不言鳥獸之名，故此釋之也。李巡云：「鵌、鼵，鳥鼠之名。共處一穴，天性然也。」郭云：「鼵如人家鼠而短尾，鵌似鵽而小，黃黑色。穴入地三四尺，鼠在內，鳥在外。今在隴西首陽縣鳥鼠同穴山中。孔氏<span class="shu-ming">尚書傳</span>云：『共爲雄雌。』張氏<span class="shu-ming">地理記</span>云：『不爲牝牡。』」郭氏並載此言，未知誰得其實也。</span></p>
<p class="em2" id="p68"><a class="gg-link" href="#p68" onclick="return changeColor(this);"></a>鸛鷒，鶝鶔。如鵲，短尾，射之，銜矢射人。<span class="jiazhu">或說曰：鸛鷒，鶝鶔，一名𡡙羿。○鸛，音歡。鷒，音團。鶝，音福。鶔，音柔。射，食亦切。</span><span class="jianshu"><span class="yinwen">疏</span>「鸛鷒，鶝鶔。如鵲，短尾，射之，銜矢射人」。○釋曰：鸛鷒，一名鶝鶔。郭云：「或曰：鸛鷒、鶝鶔，一名𡡙羿。」案，字書云：「𡡙，古以爲懈惰字。羿，古之善射者。」此言鳥捷勁，雖羿之善射，亦懈惰不敢射也，故以名云。郭<span class="shu-ming">圖贊</span>云：「鸛鷒之鳥，一名𡡙羿。應弦銜鏑，矢不著地。逄蒙縮手，養由不睨。」</span></p>
<p class="em2" id="p69"><a class="gg-link" href="#p69" onclick="return changeColor(this);"></a>鵲鶪醜，其飛也翪。<span class="jiazhu">竦翅上下。○翪，音宗。</span><span class="jianshu"><span class="yinwen">疏</span>「鵲鶪醜，其飛也翪」。○釋曰：鶪，伯勞也。翪，竦也。醜，類也。鵲鶪之類，不能翱翔遠飛，但竦翅上下而已。</span></p>
<p class="em2" id="p70"><a class="gg-link" href="#p70" onclick="return changeColor(this);"></a>鳶烏醜，其飛也翔。<span class="jiazhu">布翅翱翔。○鳶，音玄。</span><span class="jianshu"><span class="yinwen">疏</span>「鳶烏醜，其飛也翔」。○釋曰：鳶，鴟也。鴟鳥之類，其飛也布翅翱翔。</span></p>
<p class="em2" id="p71"><a class="gg-link" href="#p71" onclick="return changeColor(this);"></a>鷹隼醜，其飛也翬。<span class="jiazhu">鼓翅翬翬然疾。</span><span class="jianshu"><span class="yinwen">疏</span>「鷹隼醜，其飛也翬」。○釋曰：舍人曰：「謂隼鷂之屬也。」翬翬，其飛疾羽聲也。郭云：「鼓翅翬翬然疾。」是急疾之鳥也。<span class="shu-ming">說文</span>云：「隼，鷙鳥也。」陸機云：「隼，鷂屬也。齊人謂之擊征，或謂之題肩，或謂之雀鷹，春化爲布榖者是也。」</span></p>
<p class="em2" id="p72"><a class="gg-link" href="#p72" onclick="return changeColor(this);"></a>鳧雁醜，其足蹼，<span class="jiazhu">腳指間有幕蹼屬相著。○蹼，音卜。</span>其踵企。<span class="jiazhu">飛即伸其腳跟企直。</span><span class="jianshu"><span class="yinwen">疏</span>「鳧雁醜，其足蹼，其踵企」。○釋曰：鳧，水鳥也。雁，陽鳥也。蹼，猶蹼屬相著之謂也。踵，腳跟也。鳧雁之類，腳指間有幕蹼屬相著，飛則伸其腳跟企直也。</span></p>
<p class="em2" id="p73"><a class="gg-link" href="#p73" onclick="return changeColor(this);"></a>烏鵲醜，其掌縮。<span class="jiazhu">飛縮腳腹下。</span><span class="jianshu"><span class="yinwen">疏</span>「烏鵲醜，其掌縮」。○釋曰：掌，足也。烏鵲之類，飛時縮足於其腹下。</span></p>
<p class="em2" id="p74"><a class="gg-link" href="#p74" onclick="return changeColor(this);"></a>亢，鳥嚨。<span class="jiazhu">嚨謂喉嚨。亢即咽。</span>其粻，嗉。<span class="jiazhu">嗉者，受食之處，別名嗉。今江東呼粻。○亢，戶郎切。嗉，音素。</span><span class="jianshu"><span class="yinwen">疏</span>「亢，鳥嚨。其粻嗉」。○釋曰：別鳥咽嗉之名也。亢者，鳥喉嚨也。其受粻處名嗉。郭云：「嚨謂喉嚨。亢即咽也。嗉者，受食之處，別名嗉。今江東呼粻。」</span></p>
<p class="em2" id="p75"><a class="gg-link" href="#p75" onclick="return changeColor(this);"></a>鶉子，鳼。鴽子，鸋。<span class="jiazhu">別鵪鶉雛之名。○鳼，音文。</span><span class="jianshu"><span class="yinwen">疏</span>「鶉子，鳼。鴽子，鸋」。○釋曰：別鵪鶉雛之名也。鶉之子雛名鳼，鴽之子雛名鸋。</span></p>
<p class="em2" id="p76"><a class="gg-link" href="#p76" onclick="return changeColor(this);"></a>雉之暮子爲鷚。<span class="jiazhu">晚生者，今呼少雞爲鷚。○鷚，力救切。</span><span class="jianshu"><span class="yinwen">疏</span>「雉之暮子爲鷚」。○釋曰：鷚是雉晚生之子名也。郭云：「晚生者，今呼少雞爲鷚。」</span></p>
<p class="em2" id="p77"><a class="gg-link" href="#p77" onclick="return changeColor(this);"></a>鳥之雌雄不可別者，以翼右掩左，雄；左掩右，雌。<span class="jianshu"><span class="yinwen">疏</span>「鳥之雌」至「右雌」。○釋曰：鄭<span class="shu-ming">詩箋</span>云：「陰陽相下之義也。」</span></p>
<p class="em2" id="p78"><a class="gg-link" href="#p78" onclick="return changeColor(this);"></a>鳥少美長醜爲鶹鷅。<span class="jiazhu">鶹鷅猶留離。<span class="shu-ming">詩</span>所謂「留離之子」。○長，丁丈切。鶹，音留。鷅，音栗。</span><span class="jianshu"><span class="yinwen">疏</span>「鳥少」至「鶹鷅」。○釋曰：鳥之少爲子而美，長食母而醜，其名爲鶹鷅，猶留離。<span class="shu-ming">詩</span>所謂「留離之子」者，案<span class="shu-ming">詩·邶風</span>云：「瑣兮尾兮，流離之子。」陸機<span class="shu-ming">疏</span>云：「流離，梟也。自關而西謂梟爲流離。其子適長大，還食其母，故張奐云『鶹鷅食母』，許慎云『梟，不孝鳥』是也。」流與鶹同。</span></p>
<p class="em2" id="p79"><a class="gg-link" href="#p79" onclick="return changeColor(this);"></a>二足而羽謂之禽，四足而毛謂之獸。<span class="jianshu"><span class="yinwen">疏</span>「二足」至「謂之獸」。○釋曰：別禽獸之異也。凡語有通別。別而言之，羽則曰禽，毛則曰獸。所以然者，禽者，擒也。言鳥力小，可擒捉而取之。獸者，守也。言其力多，不易可擒，先須圍守，然後乃獲，故曰獸也。通而爲說，鳥不可曰獸，獸亦可曰禽。故<span class="shu-ming">曲禮</span>「鸚鵡不曰獸，而惺惺通曰禽也」。<span class="shu-ming">易</span>云：「王用三驅，失前禽。」則驅走者亦曰禽也。又<span class="shu-ming">周禮·司馬</span>職云：「大獸公之，小禽私之。」以此而言，則禽未必皆鳥也。又鄭玄注<span class="shu-ming">周禮</span>云：「凡鳥獸未孕曰禽。」<span class="shu-ming">周禮</span>又云：「以禽作六贄：卿羔；大夫雁。」<span class="shu-ming">白虎通</span>云：「禽者，鳥獸之總名，以其小獸可擒，故得通名禽也。」</span></p>
<p class="em2" id="p80"><a class="gg-link" href="#p80" onclick="return changeColor(this);"></a>鶪，伯勞也。<span class="jiazhu">似鶷𪆰而大，<span class="shu-ming">左傳</span>曰「伯趙氏」。○鶪，工役切。</span><span class="jianshu"><span class="yinwen">疏</span>「鶪，伯勞也」。○釋曰：李巡云：「伯勞，一名鶪。」樊光曰：「<span class="shu-ming">春秋傳</span>曰：少皥氏以鳥名官。」「伯趙氏司至。」伯趙，鶪也。以夏至來，冬至去。郭云：「似鶷𪆰而大。」陳思王<span class="shu-ming">惡鳥論</span>云：「伯勞以五月鳴，應陰氣之動。陽氣爲仁養，陰爲殺殘賊，伯勞蓋賊害之鳥也。」其聲鶪鶪，故以其音名云。<span class="shu-ming">月令</span>仲夏之月「鶪始鳴」是也。</span><span class="jianshu">○注「似鶷」至「趙氏」。○釋曰：云「似鶷鶡而大」者，<span class="shu-ming">字林</span>云：「鶷鶡似伯勞而小故也。」云「<span class="shu-ming">左傳</span>『伯趙氏』」者，案昭十七年云：「伯趙氏，司至者也。」杜注云：「伯趙，伯勞也。以夏至鳴，冬至止。」是也。</span></p>
<p class="em2" id="p81"><a class="gg-link" href="#p81" onclick="return changeColor(this);"></a>倉庚，黧黃也。<span class="jiazhu">其色黧黑而黃，因以名云，○黧，力知切。</span><span class="jianshu"><span class="yinwen">疏</span>「倉庚，黧黃也」。○釋曰：即上「黃鳥」也。郭云：「其色黧黑而黃，因以名云。」</span></p>
</div></body></html>